Al mare con la ragazza

di Giorgio Scerbanenco

1.

Arrivarono, col fango fino alle ginocchia, alla grandiosa pozzanghera lasciata dalla pioggia che durante la notte aveva allagato il melmoso e sconfinato spiazzo cosparso di grattacieli, lontani uno dall’altro, quasi nemici, già logori anche se nuovi, senza vere strade che li unissero, collegati alla città da carraie e sentieri che facevano bestemmiare i guidatori di tassì o di autoambulanze quando vi erano chiamati da miserande mantenute che andavano al cinema in città, o da disfatte massaie cui crollava d’improvviso il cuore o si sfasciavano le reni, o che si scioglievano per misteriose inarrestabili infezioni e venivano portate all’ospedale dove i medici di turno s’interessavano appena di distinguere se erano ancora vive o già morte. Davanti a quella grandiosa pozzanghera, la più grande che mai avessero vista, Dui disse: «Il mare», accennando di sì con violenza, e fissandola, perché anche lei si convincesse che quello era il mare. Ona accennò di sì anche lei, perché ora finalmente vedeva il mare, che non avevano mai visto, nessuno dei due, e non sapevano che era azzurro e non scuro e poltiglioso come quella specie di acquitrino.

«Quei due fessi credono che sia il mare», disse all’altro lato della pozzanghera un ragazzo con una maglia rotta sul petto, verdolina di sporcizia. Un gran buco quasi circolare mostrava la pelle.

«Sono bambini piccoli», disse l’altro ragazzo che aveva già i calzoni lunghi. Stavano annegando un barattolo pieno di scarafaggi; ne raccoglievano due o tre al giorno nei loro grattacieli, uno lo immergevano in qualche pozza d’acqua, un altro lo mettevano sul fuoco e stavano a osservare la morte dei loro prigionieri; una volta avevano buttato una grossa scatola piena di scarafaggi sul letto del portinaio di uno dei grattacieli: erano dei grandi cacciatori. «Lasciali stare», disse vedendo che il compagno voleva lanciare un sasso contro di loro, «sono troppo piccoli.»

Erano veramente piccoli, non sapevano ancora dire il loro nome per intero, ma al bar-osteria del loro grattacielo avevano visto una ragazza nera e lei aveva spiegato che era nera perché era stata al mare e la madre di Ona aveva spiegato che il mare era un posto pieno di acqua. Adesso Dui l’aveva portata al mare e lei lo ammirò, anche se presto scoprì che non era il mare. Lo stesso fu molti anni dopo, quando uno della banda degli scarafaggi li portò al lago di Como in motocicletta; restarono diffidenti, sapevano che non era il mare, e poi il lago era una cosa antipatica, nel loro ricordo, perché Innocenzo, che aveva messo per la gita la motocicletta e la benzina, dopo voleva toccare il sedere a Ona, e Dui gli disse gentile: «Adesso basta», e Innocenzo s’incavolò: «E chi te la guarda quella sgorbia». Al ritorno guidò la motocicletta forte forte per farli spaventare, ma Ona non gridò mai una volta, quasi desiderava morire, su quella bestia di moto, e dimenticare che le avevano detto sgorbia davanti a Dui, e aveva paura davvero di essere una sgorbia; la Clelia dell’undicesimo piano del suo grattacielo aveva alla sua stessa età un seno così, e lei quasi niente.

Gli anni passano, i grattacieli divengono sempre più ributtanti, anche se qua e là compare qualche marciapiede attorno ad essi e le carraie vengono pavimentate. Gli autisti di tassì e di autoambulanze bestemmiano sempre quando devono arrivare fino a lì, forse bestemmiano mentalmente anche i becchini delle autofunebri che vengono a ritirare le scarse salme, perché la gente preferisce morire lontano, ma bisogna provare ad andare a ritirare una vecchia defunta al dodicesimo piano con la cassa che non ci sta per le scale. Forse bestemmia anche quello del filobus, perché ne hanno messo uno, e Innocenzo, troppo adulto ormai per essere un semplice cacciatore di scarafaggi, ha un paio di forbici da giardiniere, vere cesoie, e taglia le corde collegate alle antenne del filobus e tutta la zona dei grattacieli ride a veder passare il filobus con la corda sventolante e al conducente viene male al fegato.

A quest’epoca, Dui e Ona sono divenuti Duilio e Simona e hanno commesso il peccato originale. Non lo avrebbero mai potuto, anche volendolo, perché gli appartamenti nei grattacieli sono pieni, densi, come valigie da cui straripano, anche chiuse, un calzino del padre, la manica di una camicetta della madre e l’angolo di un asciugamano, e intorno non ci sono giardini, angoli discreti, anche se sono ben disegnati, verdi e ombrosi, sul piano regolatore in un ufficio del comune; e la madre di Simona, così minuta, così vedova, gli occhi così celesti e timidi, è un sergente di marina quando si tratta della figlia, benché naturalmente Simona riesca sempre a fargliela quando vuole andare a spasso con Duilio: marina la tintoria dove sta imparando a stirare calzoni, giacche e paltò, o dice che l’ha chiamata la moglie del dottore del grattacielo vicino per tenerle i due bambini.

Anche volendolo non vi era luogo per consumare il peccato originale, benché essi, inconsapevoli a metà, tendessero a quel peccato e qualche sera avessero cercato scampo al decimo o quattordicesimo piano del loro grattacielo, per stringersi, ma sempre con l’ansia che qualche porta si aprisse e qualche voce ululasse oscene insolenze. Ma Innocenzo fu a suo modo il serpente e disse a Duilio che nel garage dove lavorava, aperto tutta la notte, c’era uno stanzino con una branda, dove lui portava le ragazze, e se voleva portarci Simona, glielo avrebbe ceduto, per amicizia. Duilio disse di no, ma una sera tardi entrò con Simona nel garage; Innocenzo che era di turno li accompagnò e furono soli, nell’odore di olio e di gomma e di cemento bollente perché era estate. Ma Simona disse no. «Quando andiamo al mare», disse, sdraiata sulla lutulenta brandina, tutta chiusa, frigida e negativa. «La prima volta deve essere al mare, sulla sabbia, la notte.» Un’auto entrò rombante nel garage, coprì, velò un poco la sua voce. Era fine giugno. Duilio disse: «Prima di agosto ti porto al mare», non ci voleva poi tanto, per andare al mare, anche solo due giorni, un quindici, ventimila lire, non avevano ancora visto il mare solo per questa ridicola somma, ma lei rimase frigida e chiusa lo stesso, le promesse non le bastavano. «Quando saremo al mare», disse, e uscirono dallo stanzino quasi subito; Innocenzo, addormentato in una piccola auto, non li udì neppure.

Ma l’estate finì, venne l’inverno, Duilio perse il suo posto perché aveva consegnato in ritardo un pacco, per portare Simona al cinema a vedere L’ultima spiaggia, dove c’era tanto mare, anche se avvelenato. La madre di Simona cominciò a capire che Duilio era una cosa seria per la figlia e lo invitò a casa: «Siete troppo giovani. Simona ha sedici anni, tu neppure diciannove. Non abbiamo un soldo né io né la tua famiglia, se aspetti ad avere un buon lavoro per poterla sposare, bene, se mi rovini Simona, io ti cavo gli occhi con queste forbici», e mostrò le lunghe forbici da sarta, affilate e puntate. «L’ho lasciata venire un po’ con te perché penso che sei un ragazzo onesto e perché così non le andavano intorno gli altri, ma il sangue alla tua età non ragiona, io però ti avverto: non toccare Simona», poi li lasciò soli nella saletta dove avevano pranzato; se avessero voluto avrebbero potuto fare tutto, ma si strinsero solo un poco e lui disse che la prossima estate l’avrebbe portata al mare, anche perché forse avrebbe trovato un posto di magazziniere in una fabbrica dove Innocenzo aveva un amico. In realtà Innocenzo gli aveva parlato di una cosa molto diversa e lui gli aveva risposto di piantarla. Non l’avrebbe mai ripetuta a Simona, le disse solo che sarebbero andati al mare, aveva già scelto dove. Al garage dove lavorava Innocenzo avevano trovato le carte stradali, voleva andare lontano, oltre Venezia, così avrebbero visto Venezia e Trieste; se Innocenzo gli trovava la macchina, bastavano poche migliaia di lire per la benzina, per strada potevano mangiare anche pane e salame e dormire in auto. Aveva pensato di dire a papà di chiedere un anticipo alla sua ditta, ma era una speranza assurda, però, per l’estate prossima avrebbe trovato quelle trenta, quarantamila lire, per andare al mare.

La madre di Simona ritornò che si stavano baciando sulla porta, prima che lui andasse via, si staccarono impauriti, il sergente di marina sorrise assonnata: «Non più di questo, Duilio, piccolo Dui, bambino mio».

Poi quella sera di primavera, erano così nervosi tutti e due, la settimana prima avevano litigato anche davanti alla madre di Simona. «Ma guarda se ti devi pettinare come un cretino, con la banana sulla testa», lei aveva gridato, e Duilio si era offeso. «Allora te ne cerchi uno rapato, se ti piace di più, al bar della cooperativa ce ne sono quanti ne vuoi»: era il bar dove andavano anche i protettori delle squillo, i giovanissimi appena iniziati a quell’industria. Simona gli tirò la mela verde e dura che stava mordendo, «Ma va’ a fare un bagno, pezzente», poi gli corse appresso per le scale, quasi piangeva. «Non lo so che cos’ho, lasciami stare quando mi vedi così», e due sere dopo venne a trovarlo a casa sua, aveva la faccia tesa, come inamidata, rigida, gli occhi grandissimi, era acida, disse al padre di Dui: «Lo posso portare via un momento il cocco di casa? Non ve lo sciupo», papà e mamma sorrisero ma sentivano che non era giusta, pareva avesse bevuto. Era invece soltanto il lungo crepuscolo, di quella snervante primavera, erano le nove ed era ancora giorno, per le strade i lampioni erano accesi, ma il cielo dava più luce; era un lunedì, alla gelateria non c’era nessuno, mentre finivano, in piedi, davanti al juke-box muto perché non avevano le cento lire per farlo funzionare, di vuotare lo scatolino tutti frutti. Lei domandò se era ancora troppo presto per andare nel garage di Innocenzo, e Duilio aspettò un poco a rispondere, perché non era molto sveglio, ma poi capì e le rispose che era meglio tornassero a casa, ma Simona buttò via lo scatolino vuoto e s’avviò da sola verso il grattacielo dove era il garage di Innocenzo, lui la seguì chiamandola: «Simona, andiamo a casa», lei non si voltava neppure, salutò col braccio alzato Innocenzo che era sulla porta del garage, solo nel solitario sconfinato spiazzo irto di grattacieli, come fossero, lui e loro due, gli unici abitanti della terra, e Innocenzo disse a Duilio: «Lunedì è il giorno migliore, avanti, c’è posto». Simona andò verso lo stanzino, da sola, lasciò la porta aperta e dopo un poco entrò Duilio e la richiuse, lei era già seduta sul letto. «Perché fai così?» le disse Duilio, ma non lo sapeva neppure lei, e consumarono il peccato originale e quando uscirono era ancora giorno, forse la notte non sarebbe mai più calata. Innocenzo era discreto e non si fece vedere, e così lo consumarono più volte, in quei mesi, finché arrivò la fine di giugno; Duilio era stato assunto nella ditta di suo padre, anche lei guadagnava abbastanza nella tintoria, e sulla brandina nel garage gli chiese se a luglio l’avrebbe portata al mare.

«Mai», disse Duilio. Era chiaro, le spiegò: lei doveva dare lo stipendio alla madre, e lui al padre. Appartenevano a due famiglie miserabili e disgraziate, continuò a spiegarle, ed erano quasi le stesse parole che da mesi e mesi Innocenzo gli soffiava alle orecchie, disgraziate perché oneste; credevano di vivere col lavoro, e infatti si vedeva come vivevano. Simona non capiva e disse: «Ma vanno tutti al mare. Anche nella ditta di tuo padre ogni anno fanno qualche gita in pullman, al mare, per i dipendenti, potresti trovare un posto anche per me, sul pullman». Ma quello era l’anno delle montagne, continuò a spiegarle lui, tutte le gite erano in montagna, e una a Firenze. E poi a lui non piaceva andare in quel modo a vedere il mare, e neppure a lei. Innocenzo gli aveva detto che erano gli unici due fresconi che davano in casa tutto quello che guadagnavano: «Tu e Simona fate una coppia di cretini», allora Duilio provò a dire al padre quando tornò con la settimana, che aveva bisogno almeno di due buste paga da tenersi tutte per sé; il padre scosse semplicemente la testa, gli chiese la settimana, gli dette le solite cinquemila lire e basta. Non aveva mai parlato molto con lui, il padre, non aveva mai urlato, né lo aveva mai picchiato, soltanto era alto come un portone e anche se Duilio adesso era alto quanto lui, provava ancora lo stesso timore di quando era piccolo, per quel monumento di padre, e i suoi silenzi più recisi di uno schiaffo.

Alla fine di luglio arrivarono i pullman che portavano le ultime squadre di bambini alle colonie. «Saliamo anche noi?» disse Duilio, erano incattiviti, l’uno contro l’altro, e contro tutti, non andavano più neppure nel garage, perché Duilio aveva litigato con Innocenzo e Simona al momento non gli chiese nulla, era quasi più contenta di non avere quella triste tana per il loro amore, poi gli chiese il perché. Duilio la portò a sedere sui gradini davanti alla chiesa dei grattacieli, unico luogo dove vi erano sei alberi, sottili, simili a sedani, e dove dopo le sette non vi era nessuno, neppure i bambini, né era posto per coppie, perché era aperto da tutti i lati. Le fece una carezza sui capelli e poi le mise il braccio intorno alle spalle. «Secondo lui possiamo andare al mare quando vogliamo, con mezzo milione e una bella macchina.» Innocenzo gli aveva detto anche come, e più di una volta, e allora Duilio si era arrabbiato, gli aveva detto di cercarsi un altro compagno per quelle imprese. «Continuava a sfottere, a dirmi pappa molle, così ho chiuso e non lo voglio più vedere.»

C’erano perfino delle rondini, anche da quelle parti, lei ogni tanto seguiva il volo di una. «Sarebbe bello però andare via con una macchina, noi, per tanti giorni», sembrava volesse piangere, al pensiero, ma era soltanto nervosa. Si liberò del braccio di lui intorno al collo. Erano stati molto più felici da ragazzini, adesso erano sempre tanto scontenti e rabbiosi: dopo la perdita dell’innocenza succede, ma non pensava a questo, voleva soltanto essere un poco felice con lui, come quando avevano sei o sette anni, e l’estate dopo speravano di andare al mare, ne erano sicuri, e lo speravano ogni estate senza ricordarsi di averlo sperato inutilmente tutte le estati precedenti, finché se ne accorsero.

«Allora se è bello andiamo da Innocenzo», disse Duilio, non si guardavano neppure, «dopodomani siamo a Venezia con una macchina lunga così.»

L’aria sembrò vibrare, potevano credere che era per lo stridere di qualche rondine, ma erano loro che vibravano dentro, lui si era già alzato, il primo passo era già compiuto, anche lei si alzò, forse pensava che era un gioco, una fantasia, o forse bruciava soltanto di amarezza, di voglia che qualche cosa si rompesse, cambiasse; la ghiaia, non era neppure ghiaia ma semplice pietrisco, scricchiolò sotto il loro passo, l’insegna Garage elettrauto si era già accesa, oltre il grattacielo a destra, vicino a quella del bar della cooperativa.

Questa è un’altra storia, anche se avviene in quella stessa sera, ma lontano dai grattacieli, al centro della città dove si levano volute di calore che rendono l’aria quasi nebbiosa. In piazza Cavour un vigile vestito di bianco sta vicino al semaforo, ma ormai passano poche macchine, la gente ha finito anche di bere l’aperitivo nei bar e adesso torna a casa o va al ristorante. Da una chiesa vicina d’improvviso suonano le campane, le luci sono già accese, ma non è ancora notte.

Una macchina nera a due posti, coperta, passò davanti al vigile, piano, cercava di parcheggiare davanti al ristorante di via Senato ma non vi era posto, allora andò più avanti, ai Boschetti, e si sistemò vicino a un’altra macchina nera, quasi dello stesso modello. Arda spense il motore, scese, c’erano solo auto, e nessun essere vivente, escluso lei, e così per tutta via Senato che riattraversò a piedi per raggiungere il ristorante, i piedi dentro i soffici sandali dorati che non facevano rumore, l’abitino nero così scollato da sentire l’aria calda sul seno come un impacco, e quando entrò nel giardino del ristorante c’erano già tutti, o quasi, al lungo tavolo, i bravi ragazzi dalle facce cordiali: Ernesto che le schiacciò l’occhio e si alzò per dirle: «Vieni a sedere accanto a me, bella»; Marcello che le fece le corna perché arrivava in ritardo; il dottor Gatti che era anziano e disse: «Evviva, evviva», per fare come i giovani; «Armando il pittore» che le strinse un braccio, molto in alto, quando lei gli passò vicino: «Come sei sexy, stasera, mannaggia». E le brave belle ragazze, giovani o così così: Fede che le fischiò accennando alla scollatura: «Non immaginavo che fossi arredata tanto bene»; la signora Fragoli dell’Ufficio Sviluppo, in grande tenuta estiva anche lei, i capelli biondi tutti sciolti dietro le spalle, e la moglie del dottor Gatti che le disse maternamente: «Attenta a Ernesto»; Mirellina, piccola e ignara e appassionata, che si alzò per baciarla in un abitino rosa da debuttante; poi la voce maschia di Kate: «Adesso mangiamo, tardoni.»

Tutti amici, tutti cari, tutti carichi di lunghi ricordi per lei: mangiando rivide la signora Fragoli che era amica della mamma, e che le metteva al polso un orologino, dono per il suo compleanno e le diceva: «È un regalo di zia Fragola per la più bella bambina del mondo»; poi erano accadute tante cose, la mamma era morta, zia Fragola l’aveva fatta assumere nella ditta dove lei lavorava, c’era stato un periodo in cui le aveva cercato un fidanzato, poi si era stancata: «Cercatelo da te, hai gusti troppo difficili». E, mangiando l’insalata alla marinara e parlando con Ernesto, rivide «Armando il pittore», che era pittore ma si chiamava Umberto, e il suo studio, in una cameretta al secondo piano, piena di giovanotti e ragazze intellettuali, che volevano fare una rivista letteraria, «La Traiettoria». Passarono tutto un lungo, rapidissimo inverno in quel progetto, gli articoli erano già tutti scritti a macchina, gli autori venivano a leggerli nello studio di Umberto e gli altri criticavano crudelmente, interrompevano la lettura: «Ma queste cose le hanno ripetute mille volte, è inutile fare una rivista nuova per dire delle cose vecchie», l’autore rispondeva abbaiando a tutti gli oppositori; a lei avevano affidato la critica cinematografica, ma non aveva letto il suo pezzo alla riunione, se l’erano letto uno per uno tutti i fondatori della rivista, da soli. Era uno «studio» su Ingmar Bergman: dopo averlo letto Umberto le aveva detto: «Sei la Françoise Sagan della critica cinematografica: hai guardato questo regista come un pallone, e l’hai bucato con uno spillo». Invece Fulvia, che era un’appassionata di Bergman, aveva fatto quasi una scena isterica: «Scrive così di Bergman perché non ne ha capito nulla. È una piccolo-borghese che capisce solo Via col vento». Forse Fulvia aveva ragione, a lei Via col vento piaceva, e forse loro erano tutti piccolo-borghesi perché la rivista non si era fatta, «La Traiettoria» era rimasta – e forse così più bella – solo un grande fervoroso sogno di un inverno. Ma il viso di «Armando il pittore», direttore responsabile della mai nata rivista, viso vecchio e sciupato da malattie e povertà, era il più dolce, intenso ricordo del suo passato e si commuoveva a guardarlo, adesso, al tavolo del ristorante, un po’ più riposato, per lo stipendio generoso che lui aveva in uno studio di pubblicità e per una giovane vedova che presentava raramente agli amici, che era riuscita a farlo ingrassare e vestire bene.

Arda stava lavorando intorno al pollo freddo quando Fede cominciò a raccontarle, sottovoce, nel gentile brusio della tavolata, che adesso lei e Adriano si sarebbero proprio sposati; e subito in lei, come accendesse la radio o il giradischi, suonò strepitosamente la marcia del colonnello Bogie, perché era stato quando erano andati a vedere la prima del film con quella famosa marcia fischiettata, che Fede le aveva presentato Adriano; si dovevano sposare quell’inverno, erano molto innamorati. «Mi telefona venti volte al giorno, anche alle tre di notte», ed erano sempre più innamorati, ma il matrimonio era sempre rimandato, la prossima primavera, la prossima estate, il prossimo autunno, le ragioni erano sempre futili; una, a lei, era rimasta impressa: «Adriano deve accompagnare lo zio a Ostenda», allora lei era esplosa: «Ma deficiente, allora uno non si sposa perché deve accompagnare lo zio a Ostenda, o il cane ai giardinetti, quando avrai novant’anni ti troverà ancora qualche scusa per rimandare», e infatti, adesso la marcia del colonnello Bogie era un polveroso ricordo storico cinematografico, ma Fede era ancora sicura che finalmente Adriano l’avrebbe sposata. Per non guastare la serata, Arda ascoltava, accennava di sì, lottava col pollo e le sorrideva, invece di insultarla per la sua stupidità.

Poi, arrivarono delle poderose insalate di peperoni, cetrioli, lattughe, pomidoro, tutto, e il dottor Gatti riuscì a farsi ascoltare per diversi minuti di seguito: raccontava una delle ultime partite di bridge. In fondo, tutta quella loro tavolata era legata, oltre che da lunga amicizia, innumerevoli pranzi, e gite insieme, e lavoro in comune di questo e quello, soprattutto dal bridge, e il dottor Gatti era il maestro, l’uomo che riusciva a fare l’impasse anche ai sette e ai sei. Adesso però, sornione e a bassa voce, stava solo prendendo in giro sua moglie per il suo stile nelle dichiarazioni: «Io ho due scartine di quadri e lei arriva a quattro quadri; per fermarla, passo, lei va a cinque quadri, passo ancora. Baldera ha capito e contra, lei surcontra, io quasi mi metto a piangere, poi giochiamo e lei fa sei quadri, e allora tutti ridono, perché mia moglie dichiara così».

Ma quando il dottor Gatti disse la parola «piangere», a lei arrivò il ricordo fulminante del dottor Gatti che piangeva davvero, vicino a lei, in auto: «Mi ha detto che vuole andare via con quello lì, che con me non è mai stata felice, che io non l’ho mai capita, che non abbiamo figli e che è meglio che la lasci andare, se no finisce per andare via lo stesso, e intanto è a casa della sorella, e non vuole tornare con me», e piangeva, piangeva, non aveva mai visto piangere un uomo dal cranio così lucido, uno che sembrava aver interesse solo per il bridge e l’ufficio di notaio, ma la moglie voleva scappare con un altro, e aveva una quarantina d’anni anche lei, e allora si era accorto di essere innamorato della moglie e piangeva, e lei guidava e lui diceva piangendo: «Arda, Arda, io non ci resisto». E allora lei era andata dalla moglie di Gatti e le aveva semplicemente raccontato di suo marito che piangeva, in fondo era un’artista, un’istriona, e gliel’aveva descritto bene: la testa lucida di lui, la fronte con quelle due tremende rughe trasversali e, sotto, gli occhi gonfi di lacrime, lui che teneva gli occhiali in mano, e le lacrime che scivolavano sulle guance, tra i peli della barba perché da tre giorni, da quando lei era andata a stare dalla sorella, non si radeva, e non andava neppure in ufficio; e la signora Gatti, a quell’intensa, appassionata descrizione, si era ripresa, perché neppure lei avrebbe mai supposto che suo marito potesse piangere, tanto meno per lei: ultraquarantenne e bambina, aveva rinunziato al suo colpo di testa amoroso, si era lasciata riportare sotto il tetto coniugale da Arda che l’aveva scaricata dall’auto sul portone di casa e la signora Gatti, la notara, l’aveva abbracciata: «Accompagnami su, Arda, mi vergogno a tornare a casa da sola».

E quando si vivono insieme certe vicende, dopo si è legati per tutta la vita, come si fosse gente dello stesso sangue, e i visi della notara e di suo marito, adesso, lì, alla tavolata, le davano un acuto senso di tenerezza, di fraternità fisica, e anche di malinconia, perché ora loro se ne andavano in vacanza, tutti se ne andavano in vacanza, anche Ernesto. Gliel’avevano messo vicino, perché sapevano che una donna di trent’anni come lei può avere un uomo, anche se quest’uomo non è di quelli che si sposano, almeno ancora per molti anni, e poi forse sposerà una più giovane, e abbastanza ricca. Anche Ernesto, in tanta tristezza che le dava ormai da anni, per quella pallida relazione passionale, e senza speranze, le ricordava momenti paurosamente felici: la prima partita a bridge con lui per compagno, tutto irritato perché lei giocava male; solo due ore prima le aveva detto che aveva dei grandissimi occhi, occhi da mare del Sud, e certo, adesso, giocando a bridge, l’aveva dimenticato, ma lei no, e vedeva le sue larghe spalle, il suo volto alto sulle carte da gioco, udiva la sua voce dire seccamente «passo», e vedeva le tende, davanti alle finestre del salone in cui giocavano, muoversi dolcemente all’aria della notte di giugno, e ricordava quelle parole sui suoi occhi, e così non poteva giocare bene, ma era molto felice.

E tutti, tutti davano l’addio alla vita in città, ognuno andava nel suo luogo preferito, «Armando il pittore» a Punta Ala, Ernesto a Sanremo con la sorella, – era malata di mente, la sorella, non usciva mai di casa se non accompagnata dal fratello, aveva paura che gli uomini l’aggredissero, qualche volta la notte si svegliava urlando perché sognava che il portinaio o un signore che aveva visto per la strada una settimana prima le usavano violenza; anche per questo, Ernesto era uno che non si sposava – e Mirella andava in auto fino a Taormina coi genitori; e Fede andava come sempre con Adriano a Viareggio; Marcello, aiuto del dottor Gatti nello studio del notaio, andava col principale in Brianza, dove avrebbe sedotto indigene e forestiere.

Lei aveva fatto credere che avrebbe raggiunto Ernesto a Sanremo, altrimenti tutti l’avrebbero invitata, specialmente la signora Fragoli, zia Fragola, ma quante estati aveva trascorso con lei, tutte belle, serene, piene di speranza di non vivere più sola; e anche con «Armando il pittore», nel suo villino nella pineta, insieme con una giovane compagna grossetana che lui si era fatta laggiù e sembrava come ai tempi della «Traiettoria»; facevano l’alba coi fiaschi di vino e le discussioni. E anche col dottor Gatti, era stata, e un agosto perfino con Fede e il suo sempre futuro sposo; ma anche se era stata sempre tanto bene, tanto amorosamente trattata, quell’anno non aveva più la forza di fare la dispari della compagnia, quella sempre sola, che non trovava mai da appaiarsi con qualcuno. Così restava in città: all’indomani non avrebbe avuto più serate di bridge o telefonate o inviti, partivano tutti; non doveva neppure andare in ufficio, aveva iniziato le ferie, pensava di andare a Parigi, poi ridiscendere per la Costa Azzurra, anche da sola sarebbe stato un bel viaggio.

Il dottor Gatti e gli altri uomini stavano pagando il conto e dicevano le solite frasi scherzose al maître; nel giardinetto così dolcemente illuminato, tutto loro, perché non c’era nessun altro cliente, stagnava un’illusione di fresco; Mirella si era macchiata con l’olio dell’insalata il suo abitino rosa di debuttante e un cameriere l’aveva cosparsa di bicarbonato, ma lei era disperata ugualmente; avevano fatto le undici, fuori, la loro fila di macchine era tutto ciò che riempiva la strada, vuota come una scatola vuota, e in quella vuota strada vi fu l’abbraccio generale. La signora Fragoli insisté ancora, al suo orecchio, mentre l’abbracciava: «Ma vieni con me, Edoardina», la sola, dopo papà, che la chiamasse col nome intero, «ad ogni modo, se ti decidi, non devi neppure telefonare: prendi e vieni». Si abbracciavano gentilmente, fraternamente, le donne; gli uomini si posavano le mani sulle spalle: «A dopo ferragosto, a dopo ferragosto, a dopo ferragosto», un ometto dal berretto a visiera schizzò fuori dal nulla, si mise ad aprire le portiere e a intascare centoni e a levarsi e a mettersi il cappello, rapidissimo, sembrava una macchinetta. «A dopo ferragosto, a dopo ferragosto, a dopo ferragosto», anche Ernesto che l’accompagnò ai Boschetti a prendere l’auto le disse: «A dopo ferragosto», ormai era una vecchia e stanca cosa, la loro, anche se tanto gentile e tenera. Un uomo più cortese di Ernesto non esisteva: la prima volta che erano stati in albergo, anni prima, in inverno, in una Genova spazzata da un vento che faceva tremare i palazzi, aveva chiesto due camere; l’aiutava perfino nel lavoro d’ufficio, risolvendole qualche pratica difficile: «Telefona all’avvocato Grossi, da parte mia», qualche sera cenavano insieme, a casa di lei, e lui arrivava con la spesa, l’aiutava in cucina e poi lei si accorgeva che in sala lui aveva già messo nel vaso le rose che le aveva portato in omaggio. Forse, se non avesse avuto la sorella che temeva la violenza carnale, si sarebbero sposati, o forse no, perché la sorella aveva anche un’altra malattia, odiava le donne, lui non poteva mai portarla in giro perché stava male a vedere gli uomini e cominciava a ringhiare, ma ringhiava davvero, le raccontava Ernesto, se vedeva passare una donna. Una volta lei gli disse: «Ma una così bisogna curarla in una clinica», e lui aveva taciuto, offeso, e forse da allora la loro profonda tenerezza si era inquinata di risentimento; per qualche settimana lei aveva dichiarato guerra alla sorella e a lui. «Se vuoi farle da infermiere tutta la vita, allora dillo subito», ma lui scuoteva il capo, era sempre tanto gentile, e non accettava la guerra, così lei capì di avere perso e non gli disse più niente. Quando fu al volante, dal finestrino aperto lui le mise una mano sulla spalla, senza parlare, sembrava commosso.

«Ciao», gli disse, commossa anche lei e mise in moto. Portò l’auto nel garage vicino a casa; il garage era deserto, poi, dentro un’auto in fondo al salone, distinse l’uomo in tuta che si stringeva a una ragazza, non avevano sentito neppure arrivare la macchina, né lo sbattere della portiera, quando l’amor è amor è proprio amor, diceva il dottor Gatti; lei non aveva voglia di star lì ad aspettare che si svegliassero dalla passione, ma non poteva fare diversamente. Se ne andò sulla porta del garage per sfuggire alla spietata luce fluorescente e anche alla confusa ma vivida visione di quei due nell’auto in fondo al salone; il grande viale lungo i bastioni risplendeva violacemente sotto i lampioni, nessuno passava, nei palazzi solo qualche rara finestra era accesa; a una cinquantina di metri, la casa dove lei abitava, dall’altra parte della strada, era tutta buia, forse era partita anche la contessa con l’eczema e il signore del quarto piano, così grosso che occupava quasi tutto l’ascensore. Allora, dall’asfalto caldo, dal cielo invisibile ma incombente per la calura, da tutte quelle case buie in quel fiume di inutile luce dei lampioni, sembrò germogliare in lei la disperazione e la ribellione: poteva andare a casa, fare una valigia qualunque e partire. Germogliò ed esplose. Lei ridiscese subito verso l’abisso del garage, l’uomo in tuta era appena uscito dalla sua provvisoria alcova – la ragazza era sparita, tardivamente pudica – e stava spingendo la sua auto verso il fondo. Lo fermò: «Lasci stare, devo andar via», risalì al volante, fece a marcia indietro la salita fino al livello stradale. La valigia l’avrebbe riempita in dieci minuti; si fermò rabbiosa davanti a casa, non sapeva neppure dove voleva andare, ma lì, col ricordo di Ernesto, dei trent’anni e quattro mesi che aveva, non restava, con la stanza da letto dove c’era l’appendiabiti preso proprio per lui, e in cucina il frigorifero col prosciutto in scatola per lui, e in sala la pendola, comperata al Mercato delle Pulci a Parigi, che lui le aveva regalato, e il pianoforte che papà aveva ricevuto in dono da suo padre e forse questi dal suo, e così via, risalendo nei secoli, e che suonava ancora così bene se qualcuno l’avesse suonato. In questa casa, no, quella notte non sarebbe rimasta, né altre notti, né forse mai più.

2.

Duilio uscì dal negozio e provò freddo alla testa anche nell’ardente aria del mezzogiorno. Solo ogni tanto si ricordava che era stato mezz’ora col barbiere che gli falciava i capelli e questi gli piovevano addosso, sul panno approssimativamente bianco con cui l’aveva avvolto, come incartato. Sembrava un antico romano con la toga, la testa man mano sempre più rapata, il viso prima infantile e ora duro, quasi torvo, se le pupille che nuotavano nel pensiero di ciò che stava per accadere, non avessero un poco addolcito quella maschera di violenza che alterava la sua faccia, man mano che la macchinetta del barbiere, fischiando intorno alla sua testa, la spopolava dei dolci, commoventi capelli della sua infanzia. Nascita di un uomo.

Si ricordò che aveva fresco alla testa appunto perché adesso, uscendo dal barbiere, non aveva più capelli, poi si ricordò di Simona, trecento metri a destra, in una piazza con una rotonda di verde e due panchine e i binari del tram che la attraversavano, come a scuola, sulla lavagna, il maestro disegnava il diametro che attraversa il cerchio, e su una delle due panchine Simona col pacchetto della camicia a quadretti ora in una mano, ora nell’altra, fingendo di attendere un tram. Tutto era secondo i piani studiati minuto per minuto da Innocenzo.

«Un’ora prima della cosa, tu vai a farti tagliare i capelli, cioè esci di casa che sei tu, col solito costumino da fesso che porti tutti i giorni. Vai a prendere a casa sua quell’altra intelligente di Simona, e vi fate vedere in giro per le strade dei grattacieli, così chi vi conosce e vi vede sa che siete voi due e non ci fa caso. Questa uscita deve avvenire alle undici e mezzo precise. “Ecco i due tonti che vanno a pigliare aria”, dice la gente che vi vede. E voi andate, a piedi, e lei deve portare il pacchetto con la camicia, penseranno che sia pane e salame che andate a mangiare in qualche prato. Buono. Il parrucchiere dove devi andare tu è in questo viale, fuori dei grattacieli, se vai dai nostri tutto è rovinato, anche i bambini vanno in giro a chiedere: “Come mai Stanga Banana si è fatto rapare?”, perché io non te lo volevo dire, ma qui ti chiamano Stanga perché sei alto, e Banana perché porti quel ciuffo a banana sulla testa. Allora vai da un parrucchiere fuori mano, in un altro quartiere, e ti fai tosare. Diciamo che ci metterà mezz’ora, poi dobbiamo calcolare gli imprevisti, tu che perdi la strada, Simona anche, o che vi viene paura e ci ripensate, così perdete tempo, poi calcoliamo anche un quarto d’ora di attesa dal barbiere prima della rapata, ma anche a stare larghi, alle dodici e mezzo deve avvenire la partenza. Voglio dire insomma che non siete due geni e che devo prevedere anche le vostre scemenze, così ti spiego bene quello che dovete fare: ricomincio da capo. Usciti dalla nostra zona, dopo il ponte della ferrovia, tu prendi la strada diritta per andare da quel barbiere e ci arrivi subito; Simona, invece, piglia un’altra strada e fa due passi col pacchetto della camicia in mano e arriva in questa piazza, dove c’è una rotonda e in mezzo ci passa il tram. Tu dici: “Perché proprio questa piazza?” e io adesso te lo spiego: in questa piazza, nella rotonda, c’è un posticino riparato per fare pipì, deve essere l’unico del quartiere. Non è che io sia malvagio e voglia far incontrare due innamorati vicino a un posto simile, ma è che tu devi cambiare camicia, rapidamente e prontamente, in quel posticino. Coi capelli rasati e la camicia da giovane pappone, nessuno, forse neppure tua madre, neppure Simona, ti riconoscerà.»

Così, percorse quei trecento metri, a destra, che conducevano alla rotonda e vide Simona, che attendeva col pacchettino. Anche lei lo vide subito, benché avesse la testa nuda, senza più capelli, e le salì dentro un’esplosione di tenerezza e fece per corrergli incontro, ma si fermò, perché non si poteva, non si poteva farsi notare, con corse, abbracci, scene da film. La piazza sotto la colata di sole andava a fuoco, non c’era nessuno, passavano solo auto, ma era meglio non essere visti troppo. E anche lui non corse verso di lei, benché lo volesse, come voleva bere quando aveva sete, ma si avvicinò a passo normale e quando le fu vicino, nel mezzo della rotonda, davanti alla fermata del tram, davanti alle rotaie che sembrava stessero per fondersi, si fermò semplicemente e semplicemente la guardò e vide in lei quello che lui aveva in sé, qualche cosa che Innocenzo non aveva immaginato che potessero avere: tristezza. Colavano tristezza tutti e due come la candela cola cera, Innocenzo aveva pensato che avessero paura, ma era tutto diverso, paura ne avevano avuta quando avevano deciso, quando avevano scelto quella strada, la sera che erano andati al garage a sentire Innocenzo, e dopo la paura era svanita. Adesso avevano soltanto tristezza, non come voglia di piangere, ma qualche cosa di più, come voglia di morire.

Ma, triste o no, lui prese il pacchetto che Simona gli aveva tenuto, e guardò in giro. Arrivava un tram e lasciarono che si fermasse e ripartisse, senza guardarsi, come due che non si conoscessero, poi lui attraversò il binario e dall’altra parte c’era il posticino e vi entrò; era protetto da un’alta siepe; si tolse la camicia celestina e stinta, da fesso, come diceva Innocenzo, la tenne tra le ginocchia mentre svolgeva dal pacchetto quell’altra che infilò quasi d’un colpo solo e dopo poté fare con comodo, se la mise dentro i calzoni, se l’abbottonò solo a metà sul petto e niente ai polsi, e dell’altra rifece un pacchetto, così uscì dal posticino e lei dall’altra parte lo vide e anche sapendo e sentendo quanto egli fosse triste, triste come lei, sentì anche la violenza, la brutalità dell’aspetto, i violenti quadri rossi, grigi, blu della camicia, il violento brutale profilo del cranio senza capelli, col collo divenuto d’improvviso aggressivo sotto quella testa che sembrava la parte grossa di una clava pronta a colpire. Le rotaie del tram, tra di loro, scintillavano e l’abbagliavano, così lei smise di guardare e lui attraversò i binari e le fu vicino, le mostrò l’orologio che aveva al polso, vetusto regalo del padre quando aveva fatto la prima comunione. Era arrugginito, ma solo dietro, a contatto col polso, dove non si vedeva, aveva il quadrante nero e le sfere che una volta erano fosforescenti, ma, per un’inverosimile serie di misteriose circostanze, da tanti anni marciava regolarmente e segnava un’ora abbastanza probabile. Innocenzo aveva detto alle dodici e trenta, ed erano le dodici e trenta, e ora si cominciava. Continuavano a non guardarsi, non solo per non essere notati, ma anche perché non ne avevano bisogno; non occorreva più, ormai, tra loro, guardarsi; solo gli estranei devono fissarsi negli occhi per capirsi, per sapere che cosa pensano, loro stavano vicini e così si sentivano e si capivano anche se si voltavano le spalle, e adesso ancora meno avevano bisogno di guardarsi, erano come gemelli nello stesso liquido amniotico, vivevano, crescevano, sentivano insieme anche se distanti e apparentemente separati, e lei che stava per seguirlo, si fermò.

«No», disse. Allora egli si volse, guardava in terra e anche lui voleva dire no, e non per paura, ma, come lei, per tristezza, per infelicità. Soltanto, anche se avesse detto no, non sarebbe stato felice, e neppure lei. O sì o no, erano infelici lo stesso. Lei lo sentì e rimase ancora un attimo immobile, non indecisa, ma infelice, poi si mosse: «Andiamo», e cominciarono a camminare per il viale che si allontanava dalla città, e lui disse: «Ho le sigarette nella camicia vecchia».

Questo, Innocenzo non lo aveva preveduto, che lui lasciasse le sigarette nel taschino della camicia vecchia e che davanti a un fruttivendolo che li guardava, lei disfacesse il pacchetto gualcito mezzo vuoto, dalle sigarette storte, perdenti briciole, e lui se ne mettesse una tra le labbra e se l’accendesse, lì, davanti al fruttivendolo che era uscito un istante dal suo antro verde di verdure asprigne, di frutti gravidi di polpa e qualcuno di bachi, per sputare fuori sul marciapiede. Poi non aveva neppure più sputato nel vedere Simona, il piccolo dietro di Simona, il seno piccolo di Simona, che s’intuivano sotto l’abito estivo, buccia sottile più che vestito, e lui aveva occhio di fauno, mai riuscito in tutta la sua vita ad appagarsi veramente, ora attraversava quella buccia e le mani quasi sentivano, sotto il risibile e irresistente cotone dell’abito, l’elastico tepore di quelle piccole forme, e dimenticava non solo di sputare, ma anche di respirare, quasi. Di colpo, accendendo la sigaretta, Duilio lo vide, vide negli occhi sporchi del vizzo, trasudante satiro, lo sporco dei pensieri e dei desideri, e così divenne ancora più triste, una tristezza vibrante, dolorante, che diventò collera, voglia di picchiare, di mordere, di mettere le dita negli occhi del nemico. Simona sentì questa fiammata di violenza e lo tenne per il braccio. «Lascia stare, andiamo», e lui, non certo per la forza di lei, ma per la voce, che era la prima voce femminile in cui avesse creduto, a cui si fosse abbandonato dopo quella della madre, si arrestò dallo scatto, ma il pellacchioso fauno tra le mele, le coste, i sedani, le prugne, i peperoni, le patate, le pesche, aveva avuto paura del suo sguardo, della sua violenta figura, era rientrato nella tana verde e fresca e asprigna, e li aveva notati, avrebbe ricordato i loro volti e i loro abiti e avrebbe potuto sempre dire, anche anni dopo, che erano loro, che era quell’ora, e perfino la voce di lei avrebbe riconosciuta, e questo Innocenzo non avrebbe potuto immaginarlo. Camminarono svelti, lui buttò la sigaretta dopo un poco, quando erano vicini al ponte della ferrovia, oltre il quale si stendeva il quartiere dei grattacieli, e non incontrarono nessuno, solo auto, e poche, lo sterminato viale non serviva che a correre in auto e ad abitare, raramente per camminare, soprattutto con quel sole, e prima che si vedesse l’arcata del passaggio sotto il ponte della ferrovia, lui disse: «Stasera siamo al mare».

E lo videro il mare, come lo avevano visto nell’ultimo film; sembrava il lago, quel lago dove li aveva portati Innocenzo quando erano ancora così bambini; non vi erano onde, poteva essere anche la pozzanghera che avevano scambiato per mare da cuccioli, così calmo come era, ma vi era una terrificante diversità: non si vedeva terra né a sinistra, né a destra, né davanti, era tutto mare, esclusa la striscia di sabbia che il protagonista del film aveva sotto i piedi, tutto il resto era acqua fino al cielo, acqua intensamente azzurra. Come quella volta che lui aveva dipinto la vecchia asse del water, scrostata, e suo padre gli aveva detto che c’era in casa un barattolo di vernice azzurra e la verniciasse con quella, lui non aveva voglia di comprare un barattolo di vernice nera, e poi anche sua madre era stata contenta e aveva detto che azzurra l’asse era più allegra. A quel ricordo di azzurro sorrise e Simona vide il sorriso e allora lui le spiegò il perché, e anche lei sorrise, anzi rise, e così erano arrivati al passaggio sotto il ponte della ferrovia e si fermarono, perché era il momento.

«Adesso non potete più essere stupidi», aveva detto Innocenzo, «passato quel ponte, o fate sul serio, o andate a farvi una gasosa, o sui prati, e non fatevi più vedere da me, se no mi viene una risata che mi scoppia l’ombelico. Passato il ponte dovete fare tutto in diciotto minuti. Dal ponte al garage ci vogliono quindici minuti, e tre minuti sono anche troppi per il colpetto da asilo infantile che dovete fare. Però dovete farlo bene, se no può diventare una storia spessa. Insomma, cercate di capire», diceva Innocenzo, «io sono al garage da tre anni e più, quando sono andato lì ero ragazzino e il Fergoni d’estate mi diceva: “Vatti a prendere un cono dal gelataio”, si era affezionato, al sabato, insieme con la paga, mi dava un pacchetto di sigarette, l’anno scorso mi ha fatto avere la patente gratis. “Se non ti guasti nel crescere”, mi diceva, “con questo lavoro mangi sempre.” Insomma, siamo amici, lui è come fosse lo zio, e io il nipote, e poi c’è anche un’altra storia, lui ha più di cinquant’anni, la moglie è a Verona con un altro, lui qui a Milano ne ha una a S. Siro, la va a trovare ogni tanto, ma ormai sono tanti anni e a quell’età non basta mica, hanno addosso come il pepe, le vorrebbero tutte, e lui quando c’era tempo per chiacchierare sulla porta del garage e passava qualcuna, mi diceva: “Vedi questa, vedi quella”, ed erano tutte ragazzine. Io stavo zitto e pensavo che forse sarei riuscito anch’io ad avere un garage così, come il suo; una mattina arrivai con una che sembrava una ragazzina, le avevo detto io di vestirsi da Lolita, ma ne aveva diciannove passati, e gli dico che è una parente venuta da Inverigo, che devo portarla la sera a casa di suo zio, che torna solo alle sei, e se me la lascia tenere lì, in garage, perché quella stupida pur sapendo che lo zio fino alle sei non era a casa, era venuta a Milano alle sette del mattino, e lui capisce la storia e dice che rimanga pure. “Parcheggiala qui”, mi dice, a lui non dava mica fastidio, anzi, abbiamo cominciato a ridere. Così ogni tanto, da quel giorno, il Fergoni mi domanda se non c’è qualcuna che, per caso, venga da Inverigo a trovare uno zio, e ogni volta che me lo dice, combinazione c’è qualcuna che arriva in garage, o da Inverigo o da Busto Arsizio, e così siamo abbastanza amici. Io conosco tante ragazze che non ci mettono niente a farmi un favore, e allora voi due che non siete furbi dite: “Perché non te lo fai tu il colpetto e ti occorrono due come noi?”. Succede, vedete, questa storia: non si possono buttar via tre anni di lavoro e una piazza come questo garage, per tre o quattrocentomila lire. Io gli posso fregare la cassetta dei soldi quando voglio, certe volte me la lascia perfino aperta, un cliente gli paga la mesata di garage, sono quindici, o anche trentamila lire, e lui mi dice: “Mettile nella cassetta”, ma naturalmente, se manca la cassetta, il primo che viene a prendere è me: “Innocenzo, per caso non hai visto la cassetta?” e siccome lui denuncia il furto, anche la polizia, il primo che trova è me: “Non si offenda, sa, ma lei davvero non sa niente di quella cassetta?”. Neppure se fossi scemo farei una cosa così: dopo venti metri che scappo con la cassetta, m’inchiodano e mi mettono dentro quattro o cinque anni, e per che cosa? Per neppure mezzo milione? Ma ammettiamo invece che io gli chieda quattro giorni di ferie e che vada da mio fratello che ha sposato quella con la cascina a Padova, e intanto che io sono là gli portano via la cassetta. Se io sono a Padova non possono dare la colpa a me, non potrò mica stare in due posti, a Padova con le vacche di mia cognata, e a Milano nel garage a fregare cassette. È per questo che andate bene voi due.» Innocenzo, in quella mattina nuvolosa di domenica, seduto con loro su una panchina dei giardini pubblici in piazza Cavour, aveva offerto il tram a tutti e due per portarli fin lì dove era difficile che li vedessero insieme, aveva spiegato tutto minimamente; ogni tanto col piede destro schiacciava il pietrisco del viale, ogni tanto guardava in alto come pensasse che doveva piovere, e continuava a parlare e loro ascoltavano.

«Dunque si fa così, mercoledì mattina io dico al Fergoni che faccio quattro giorni di ferie e parto. Lui, per così pochi giorni, non si prende un altro, tanto, fino a sabato, sono giorni morti. Il giovedì non succede nulla. Il venerdì mattina neppure, però il venerdì, a mezzogiorno, guardate che è tutto calcolato, arriva una ragazzina, è una rossiccia che lui c’è già stato altre volte ed è quella che lo ha intontito di più, e gli dice che passava di lì, ma non era certo per caso, lui comunque non lo sa che la ragazzina gliela mando io e proprio a quell’ora, pensa che quella sia venuta da sola, se non proprio per passione verso di lui, per simpatia coi soldi, è una simpatia che abbiamo tutti, e cominciano ad andare al bar vicino a bere un aperitivo, in piedi, lui con l’occhio al garage, poi tornano, fumano una sigaretta, chiacchierano un poco, la ragazzina tira in lungo fino alle dodici e mezza passate e solo a quest’ora si lascia portare nello stanzino in fondo al garage. Mettiamo che siano le dodici e trentacinque, un quarto d’ora dopo arrivate voi.»

Innocenzo premette col piede destro il pietrisco del viale. Pur tenendo gli occhi bassi guardava la gente che passava, poca, non venivano ai giardini perché stava per piovere. «Basta solo un po’ di furberia, non occorre violenza, quando leggo sui giornali che vanno col mitra nelle banche mi viene da piangere dalla compassione. Non occorrerebbe neppure un temperino per far fuori una banca, ma questa è un’altra idea, però è difficile che ve la dica. Quello che dovete sapere è solo questo: la cassetta è in un buco nel muro, dietro il tavolo dove lui fa i conti, e c’è uno sportello di ferro con una serratura che fa quattro mandate, siccome però io ti faccio fare una copia della chiave, delle quattro mandate non ce ne importa niente. Così stavo dicendo che arrivate voi due dopo un quarto d’ora che il Fergoni e la ragazzina si sono ritirati. Non prima, perché sarebbe troppo presto, e non dopo, perché potrebbe essere troppo tardi. La ragazzina lo sa che deve tenerlo addormentato più che può, ma voi non dovete né tardare, né arrivare in anticipo. Io vi dico questo: voi entrate nel garage, nello stesso momento, ma da due vie diverse, a quell’ora i lavoratori mangiano, la strada non può essere piena di gente delle fabbriche vicine, passerà solo qualche disoccupato o qualche figlio di buona donna che non ha bisogno di lavorare, ma anche se ti vedono, a te, non ti riconoscono, anzi, meglio ancora, pensano: “È uno di quei lazzaroni rapati”, e appena entrati, vi bastano tre minuti. Simona va in fondo al garage, verso lo stanzino dove si trovano i due innamorati. Per far posto alle macchine, il Fergoni le ammucchia anche davanti alla porta dello stanzino, ce ne sarà una proprio davanti alla porta, Simona va e la spinge contro la porta dove stanno i due. Un momento che dovete capire bene: spinge l’auto verso la porta, ma non contro la porta, è chiaro? Se la spinge contro la porta fa rumore: deve solo avvicinarla al massimo, senza toccare, se no il Fergoni, anche con la ragazzina, sente il bum e viene fuori. Intanto che Simona spinge l’auto tu vai dove c’è la cassetta, apri con la chiave che ti do io lo sportello, tiri fuori la cassetta, e fine del primo tempo. Adesso siamo al secondo tempo. Da tre anni, da quando lavoro al garage, c’è sempre una macchina vicino all’uscita, è quella del cliente più importante, quello che vuole arrivare e uscire subito senza far manovre difficili, è la macchina, insomma, del cocco del garage, ed è un cocco perché paga bene, dà mance, si lascia fregare olio tranquillo tranquillo, ed è di solito una gran bella macchina. Ai miei tempi, il primo anno che ero lì, era la Taunus di un ingegnere che stava tirando su il grattacielo della Gilda, quindi figurati, poi ne sono venute anche di migliori, c’è stata anche una Mercedes, una Zodiac, e adesso, in queste ultime settimane, c’è un’Alfa nuova, che è quella del capo del personale della fabbrica di cuscinetti a sfere che sta in fondo al viale. Il secondo tempo è semplice: appena hai preso la cassetta tu salti sull’Alfa, o sulla macchina che c’è davanti all’uscita, Simona che ti ha fatto la guardia davanti allo stanzino salta su anche lei, e partite. Naturalmente, appena sente il motore ingranato, il Fergoni anche se fosse con dieci ragazzine salta fuori, ma non può perché Simona ha spinto l’auto davanti alla porticina, e ora che lui esce, voi siete già arrivati a Predappio», Innocenzo rise, guardò il cielo, come un pensionato che scruta se sta per piovere, “chi sa perché mi è venuto in mente Predappio”, sorrideva, da vecchio, nella bella faccia giovane, da tranquillo, anche se era il meno tranquillo di tutta la costellazione dei grattacieli. «Il secondo tempo è finito e voi ve ne andate con una bella macchina e una cassetta piena di soldi. Siccome siete molto giovani devo spiegarvi ancora qualche cosa, se no, chi sa che mi combinate. Appena preso il via con la cassetta, voi andate verso Monza, quando ci siete vicini, lasciate l’auto, e con la cassetta incartata in un giornale, cercate di sparire. La cassetta si apre con un chiodo, il Fergoni lo sa, e di solito non la chiude neppure, si fida delle quattro mandate dell’altra serratura, ma anche fosse chiusa, spero che saprete aprirla, se no è meglio che andiamo allo zoo a vedere le scimmie. Lasciata l’auto, entrate a Monza, e dovete cercare il garage Mazzoni, dove chiedete un’auto a noleggio. Il figlio di Mazzoni è un mio amico, il padre è vecchio e lascia fare a lui, anche se tiene i soldi. Tu intanto hai aperto la cassetta e ti sei tenuto centomila lire, il resto lo dai al figlio di Mazzoni, che non sa niente della cosa, solo sa che non ti deve dare la macchina se tu non gli porti i soldi. Ora dovete cercare di capire: sono tre anni che lavoro insieme col Fergoni e so quanto guadagna, lira per lira, forse meglio di lui. Da tre anni che sono lì, meno di quattrocentomila lire nella cassetta, all’ultimo venerdì del mese, non ci sono mai state. Quindi, imbrogli non se ne possono fare. Voi vi tenete centomila nette, ma il resto lo date al figlio di Mazzoni. Se m’imbrogliate, per voi è finita, se fate le cose oneste, con me vi troverete sempre bene. È un consiglio che vi do», aveva detto, e nello stesso tempo aveva fatto scricchiolare il pietrisco del viale, schiacciandolo sotto il tacco della scarpa. «E adesso facciamo le obiezioni», aveva spiegato inesorabilmente. «Voi arrivate nel garage del Fergoni e invece di non trovare nessuno, perché lui è nello stanzino, trovate che c’è gente, è arrivato un cliente a ritirare la macchina, o il garzone del bar vicino è venuto a prendersi la motoretta per farsi una commissione. Allora non c’è niente da fare, va tutto a monte e tornate a casa. E questa è l’unica obiezione. Perché se nel garage non c’è nessuno, e il Fergoni è chiuso in intimità con la ragazza, dovete lavorare e filare.»

E loro lavoravano. Avevano già cominciato a lavorare. Lui non era più lui, coi capelli così rasi, e già, all’ora precisa, era davanti al passaggio sotto il ponte della ferrovia, vicino a lei, e adesso dovevano soltanto camminare per lo smisurato viale, uno dal controviale di sinistra, l’altra dal controviale di destra, per arrivare, contemporaneamente, al garage di Innocenzo. Lui disse: «Vai», indicandole con lo sguardo la strada, e lei si avviò, il pacchetto con la camicia vecchia di lui, la camicia da fesso, sempre in mano, e lui attraversò il viale e intanto che l’attraversava, non badava se venivano macchine, ma si volgeva a guardare lei, e respirò forte perché aveva voglia di urlare, di richiamarla, poi cominciò a camminare per l’altro controviale e guardò l’orologio e vide che era tutto in perfetto orario.

Dall’altra parte del viale, camminando, cercava di vedere Simona, ma non sempre era possibile, le auto ferme lungo il controviale gliela nascondevano, poi lei per il sole camminava più che poteva sotto le tende dei negozi, appena ce n’era una, e così lui poteva soltanto immaginare che sotto una tenda marrone rosso, o celeste, con scritto qualche cosa, a volte macelleria o drogheria, c’era lei, ma non la vedeva, e l’ultima volta che la vide fu quando lei si fermò davanti al semaforo rosso dell’incrocio, e anche lui, dall’altro controviale, si fermò al rosso del semaforo e allora si guardarono tutti e due, attraverso lo smisurato viale, e si guardarono appunto come fosse l’ultima volta che si vedessero, e lui notò perfino che lei si era già liberata del pacchetto con la camicia di Stanga Banana, il Buono, poi il semaforo divenne verde e tutti e due attraversarono l’incrocio, uno nel controviale di qua, l’altra in quello di là. Lui non volle più guardarla, perché ormai il garage era vicino e la tristezza, per questo fatto, divenne pulsante, ed era solo tristezza e non paura, gli batteva dentro in tutto il corpo e per resistere a quella tristezza si sentì diventare cattivo, il viso gli si indurì, l’occhio perse l’ultima luce di innocenza e infantilità: aveva solo voglia di fare, e fare con violenza, qualche cosa di violento come quella che, appunto, stava per fare.

Ancora cinquanta metri e quello era il garage. Si fermò qualche secondo così Simona poté attraversare il viale e venire dalla sua parte, erano adesso tutti e due a cinquanta metri dal garage, uno a sinistra dell’entrata, l’altra a destra. Adesso erano venti metri, dieci metri, cinque metri, per tutti e due. Duilio guardò l’interno del garage attraverso la barriera di sole e vide che era deserto, e la strada deserta, esclusa una vecchia, trenta metri più in là, sull’orlo del marciapiede, che cercava di scendere per attraversare, poi aveva sempre paura e non scendeva mai. «Scendi, baggina», pensò lui, «vattene, baggina», poi fece un breve gesto con la mano tenuta lungo il fianco, il segnale, il via, il «fuoco!». Simona vide quel gesto, e allora fu tutto come aveva preveduto, pianificato e disegnato Innocenzo: corsero dentro il garage; in fondo, davanti allo stanzino del peccato c’erano due o tre auto; correndo, Simona si buttò su quella davanti alla portina, per spingerla, e la macchina, docile, si mosse e, senza battere, si appoggiò contro la porta dello stanzino, bloccandola; e anche lui correva, in fondo al garage, ma dall’altra parte, la mano nella tasca dei calzoni dove teneva la chiave che gli aveva dato Innocenzo, e arrivò davanti alla piccola cassaforte a muro con la chiave già pronta tra le dita, e la chiave aprì docilmente, una due tre quattro mandate, lo sportello si aprì: dentro c’era la cassetta di metallo, l’afferrò per la maniglia per portarla via, e si accorse che era aperta, perché il coperchio si era sollevato appena lui aveva afferrato la maniglia, e dentro vi erano biglietti grandi e piccoli, tanti biglietti, ma con due manciate se li mise tutti nella tasca dei calzoni, e così fu anche più facile, e non erano neppure cinquanta secondi che erano entrati, che già correvano, questa volta verso l’uscita e di fianco all’uscita c’era l’Alfa che aveva detto Innocenzo, quella del cocco del garage che voleva entrare e uscire senza fatica. Quasi nello stesso istante, tutti e due erano dentro la macchina, lui al volante, Simona di fianco, e lui accese il motore e mentre lo accendeva, udì quelle urla, la voce di Fergoni che gridava, dentro lo stanzino, bloccato dall’auto, poi mise in moto; la macchina schizzò per un metro poi si fermò, il motore si era spento, aveva lasciato andare troppo presto la frizione. Simona disse: «È uscito dallo stanzino», lui riaccese il motore e l’auto fece un altro schizzo, si udì un botto raschioso, lui non aveva raddrizzato le ruote e il paraurti sbatté contro lo spigolo dell’uscita; vennero scossi dentro come dadi in un barattolo di cuoio e il motore si spense di nuovo. In quel momento vide Fergoni, vicino, che apriva la portiera per abbrancarlo, si era liberato dalle braccia della ragazza nello stanzino, aveva aperto la porta bloccata dall’auto, in canottiera e con un segno di rossetto su una guancia era arrivato lì. Duilio lo fissò negli occhi, Innocenzo questo non lo aveva preveduto, pianificato, disegnato, e lui doveva risolverlo, e con tutta quella forza di cattiveria che gli nasceva dentro per la tristezza aprì lui la portiera ancora prima del Fergoni, e quello che gli dette in pieno viso non fu un pugno, ma una mazzata, dall’alto in basso. La voce del Fergoni si spense, si chiuse di colpo in un gorgoglio come gli avessero messo la testa sott’acqua. Fergoni ondeggiò, agitò le braccia, si portò le mani al viso insanguinato, per tre quattro metri le gambe lo portarono verso il fondo del garage, ma era come fosse già caduto, anche se camminava, e si abbatté sul tavolino che gli serviva da scrivania e allora Duilio risalì in macchina accanto a Simona, riaccese per la terza volta il motore, fece marcia indietro per scollarsi dallo spigolo, batté col paraurti posteriore contro qualche cosa, ma non se ne accorse neppure e mentre innestava la marcia per uscire guardò verso Fergoni e vide che aveva qualche cosa in mano e capì che cosa era: in piedi, appoggiato al tavolo, il viso nero di sangue, Fergoni gli stava sparando addosso con una rivoltella, e sentì il tec tec dei colpi, ma erano molto meno forti di quelli che aveva udito nei film, o gli sembravano così smorzati, quasi stesse sognando che qualcuno gli sparasse, ma intanto che quello sparava, lui staccava piano piano la frizione e l’Alfa scivolò fuori e fece in tempo a sentire ancora due colpi. Nella strada non c’era nessuno, anche perché con quel sole forse non poteva girare più nessuno, solo sul vialone schizzavano le auto, ogni auto era un barbaglio di sole, il fornaio che aveva il negozio nello stesso grattacielo e che stava chiudendo, aveva sentito i colpi ma forse pensò che era una motocicletta; l’Alfa gli passò davanti proprio mentre stava tirando giù la cancellata, ma siccome l’auto andava piano, guardò appena. Duilio andava piano perché risentiva ancora la voce di Innocenzo: «Qualunque cosa succeda, quando esci dal garage, vai piano, dico sessanta al massimo, ma è meglio meno. Se vai forte la gente si insospettisce, qualcuno si ricorda: “Ho visto passare un’auto che andava a più di cento” e se c’è la macchina della polizia che ti segue, è inutile che vai forte, è meglio che ti fermi e ti lasci prendere, perché non sei certo tu che riesci a farla alle macchine dei poliziotti. In ogni caso vai piano, perché o non c’è nessuno che ti segue e allora è inutile che fai le corse come all’autodromo, o qualcuno ti segue, allora è della polizia e il meglio è che ti fermi».

Ed era proprio giusto quello che aveva detto Innocenzo, tutti erano a mangiare o ci stavano andando, le strade erano quasi vuote, nessuno lo seguiva, nessuno aveva visto, udito, saputo, e lui andava piano, piano, molto piano, ma guidava come non aveva mai guidato, curvo sul volante e ogni secondo sì e ogni secondo no, guardava nello specchietto, e non vedeva niente altro che la strada, ma ormai era quasi in campagna: c’erano le villette fabbricate trenta o quaranta anni prima, qualcuna stile castelletto medievale, e già qualche campo coltivato; una villetta doveva essere bruciata, era tutta affumicata, nera, la vide perché era quasi di fronte a lui e allora si ricordò che doveva sterzare se no ci sbatteva contro, allora capì che doveva calmarsi, anche Innocenzo aveva detto che non erano lavori da fare coi nervi o la paura, e ormai era già tutto fatto, ed era andata abbastanza bene, non potevano più prenderli e forse non sapevano ancora che dovevano prenderli, e così d’improvviso si ricordò di Simona. «Adesso andiamo al mare», disse sottovoce, tanto lei sentiva ogni suo bisbiglio, forse lo avrebbe udito anche se lui avesse parlato senza voce, così come l’avrebbe udita lui. Si volse, ma prima di lei vide il sedile tra loro due divenuto scuro, prima era di un grigio così chiaro, e allora salì con lo sguardo e anche la spalliera del sedile era scura, macchiata, e lo scuro, vide, era sangue che ormai non fluiva neppure più, anzi si era rappreso, da una guancia di Simona, più su della guancia, vicino all’orecchio. Continuò a guidare, solo perché sentì, vivissimamente, che lei era morta, non perché lei tenesse gli occhi sbarrati, ma perché li teneva chiusi a metà, come guardasse in basso, cercasse qualche cosa in terra, e guidava perché non poteva fermarsi, anzi, non pensò neppure di fermarsi, era ormai un robot, un servoguida che portava la macchina, che adesso era una bara, e anche se lui non aveva mai visto un morto, ecco, adesso sapeva come erano, le mani già bianche di lei, già un poco rigide, tutta la parte sinistra del viso appoggiata alla spalliera, come deformata da uno dei colpi vaganti che il Fergoni aveva tirato e che era arrivato lì, a lei, vicino al suo orecchio, fermando per sempre la vita in lei, e lui era uscito dal garage con lei già morta senza un grido o un gesto, fulminata, e pensava solo di andare piano, piano, non far capire come uno stupido che fuggiva, e guardava solo la strada, ed ora aveva guardato lei e così sapeva che era morta, e fu come se fosse stato fulminato anche lui, vivo, ma fulminato, qualche cosa dentro di lui irreparabilmente distrutta e anche se era vivo, era vivo il suo solo involucro corporeo, tutto il resto morto, come lei.

3.

Nella sua piccola macchina nera a due posti, Edoarda stava attraversando Mestre; c’era una baldoria ordinata di auto, bus, motorette e il sole delle dieci, meno caldo, ma più abbagliante di quello di mezzogiorno e lei cominciava ad avere sonno, perché tutta la notte non aveva dormito; da quando aveva lasciato Milano aveva fatto delle cose pazze, doveva essere proprio pazza, nata folle, le diceva zia Fragola, per scappare così, di notte, dopo la cena con tutti gli amici, con la valigia più piccola. Si era messa solo l’abito verde scuro, che poi le stava male coi capelli scuri, né neri, né castani, ma era tanto comodo e fresco, e si era cambiate le scarpe lasciando a casa i sandali d’oro portati alla cena d’addio – «A dopo ferragosto, a dopo ferragosto, a dopo ferragosto» – e aveva messo le ballerine nere che portava anche in ufficio e per fortuna poteva portarle perché era abbastanza alta. Non sapeva per quale misteriosa fantasia, aveva deciso di andare a Firenze, forse perché non vi conosceva nessuno, e non conosceva neppure la città.

Appena uscita da Milano si era fermata a Metanopoli, per fare benzina e aveva bevuto un caffè, in piedi; nel bar c’erano molti uomini, tutti l’avevano guardata abbondantemente, ma dovevano aver capito che non era ciò che loro desideravano. Infatti lei era l’immagine luminosa della donna onesta, il desiderio maschile intorno a lei non germogliava; vedendola, gli uomini, anche gli ubriachi, pensavano alla sorella, i più giovani forse alla madre, l’occhiata maschile, curiosa e indagatrice, appena l’aveva percorsa, diveniva rispettosa, quasi deferente, anche i più rozzi le cedevano il passo, ma non per galanteria, forse per dovere civico. Anche per questo lei non aveva avuto mai paura di viaggiare sola, nei paesi più diversi, di notte, e quando Fede le raccontava che a lei, al cinema, il vicino di posto toccava le gambe, quasi non le credeva, perché mai a lei avevano toccato le gambe; anche in ufficio ogni tanto veniva scoperta qualche strana storia: un usciere aveva toccato una giovane impiegata, una ragazzina dell’Ufficio Acquisti, andando a prendere il tram in una sera di nebbia, era stata quasi aggredita da uno sconosciuto. Cattivamente, lei aveva pensato che dipendesse dal modo di fare di queste giovani impiegate, poi aveva avuto rimorso di questa sciocca malignità perché aveva scoperto la vera ragione del rispetto, della deferenza che incuteva agli uomini: anche senza essere brutta, non era desiderabile; persino in bikini, al mare, in nessuno sguardo o atteggiamento maschile aveva visto qualche cosa che potesse rassomigliare al desiderio. Vi doveva essere qualche cosa, nella struttura del suo corpo, di misteriosamente negativo dal punto di vista maschile: le sue forme, i suoi fianchi, le sue lunghe gambe, il suo seno, non dovevano emettere quella specie di corrente che interessa l’uomo. E ogni volta che pensava così, pensava anche alla ragione che teneva Ernesto legato a lei, da tanti anni, e si avviliva ancora di più: perché lei era l’unica donna che potesse sopportare un uomo con una sorella come quella che aveva lui.

Due volte era accaduto che stavano nella camera al buio e il telefono cominciava a squillare. Lei si scioglieva dalle sue braccia, si ricopriva, correva in anticamera; la voce flebile e tagliente della sorella domandava: «C’è Ernesto?», lei non rispondeva neppure, tornava nella stanza. «È tua sorella», e la sorella che aveva paura di essere vittima di violenza concupiscente, che odiava le donne come portatrici di peccato e di degradazione, lo teneva al telefono tre, quattro, cinque, anche dieci minuti, poi lui tornava: «Ha una crisi, non riesco a calmarla, è meglio che vada», e la lasciava lì, umiliata e furente. Due volte era accaduto, e sarebbe bastata una volta per allontanare qualsiasi donna. Ma lei non si era allontanata, e solo per questo lui rimaneva, non certo perché lei emanasse onde di desiderio a cui gli uomini non potevano resistere.

Da Metanopoli era arrivata a Bologna, dove aveva bevuto un altro caffè e bevendolo aveva capito che non aveva voglia di andare a Firenze, che non sapeva dove andare, e non aveva voglia di andare, e neppure di rimanere, in nessun posto, e non aveva voglia di tornare a casa anche se la ragione glielo consigliava. Così, invece di proseguire per Firenze, uscì dall’autostrada: andava a Rimini, pensò, sarebbe arrivata al mare prima dell’alba, quasi all’alba, ma correva troppo, e arrivò a Rimini che era ancora buio, erano ancora aperti diversi locali; entrò in uno pieno di giovani, tutti moderatamente ubriachi, ma che fingevano di esserlo di più per far chiasso. Tutti mangiavano, le ragazze sembravano negre, i maschi anche; il locale era costituito da capanni di cannucce, il juke-box nascosto e sempre alimentato suonava ritmi selvaggi, quasi come in Africa; il direttore, a uno a uno, cercava di buttarli fuori, perché l’ora di chiusura era passata, e vi riusciva, metodicamente, lasciando stare solo lei che stava mangiando una pizza. Così a poco a poco lei si ritrovò sola, in quella specie di villaggio africano, il juke-box d’un tratto spento, i camerieri d’un tratto scomparsi e solo il direttore, alto, massiccio, gli occhi cerchiati per la stanchezza avanzava verso di lei, e se non fosse stata tanto intelligente, avrebbe temuto, come la sorella di Ernesto – le era sulla pelle come un’intollerabile prurigine, quella sorella – che le si avvicinava per commettere atto di violenza, ma il direttore stanco, come lei aveva immaginato, la guardò deferente – vampate di odore di pizza bruciacchiata esplodevano ancora tra i capanni – le fece col capo un lieve, molto rispettoso inchino: «Non si preoccupi, finisca pure con comodo, è quella teppaglia lì che volevo mandare via», e appena il direttore stanco ebbe finito di parlare, cominciò a parlare un grillo, poi un altro, sembrava si rispondessero, tutti e due ascoltarono i grilli, la pizza era molto buona, lei guardò verso il mare, ma non si vedeva nulla, come avesse davanti un telone nero. Il direttore disse: «Se desidera qualche altra cosa, non si preoccupi, tanto il cuoco dorme qui», e non era per galanteria, era per deferenza, come gli fosse arrivata nei capanni la regina e con le regine non si è galanti. E a lei venne improvvisamente voglia di insalata verde, lattuga o qualche cosa di simile, con molto olio, molto sale e un robusto aceto, una voglia così intensa come dovevano averla le donne che aspettano un bambino. La chiese al direttore che sorrise gentile e andò nel capanno dove era la cucina, così lei rimase sola, in quel parco africano, i cancelli erano stati già chiusi, e non entrava più nessuno, i due grilli ogni tanto chiacchieravano, poi smettevano, allora si udiva solo, dallo stradone, qualche auto che correva forte, poi arrivò il direttore con l’insalata. «Guardi laggiù», e le indicò dalla parte del mare, lei si volse e vide nel telone nero del cielo, al confine col mare, un filo di luce, come un arco bianco violaceo tracciato col gesso su una lavagna. Il sole aveva quasi compiuto il suo giro – asina era la terra che gira intorno al sole, ma si pensano le cose come le si vedono, non come la scienza dice che sono, le spiegava sua madre – e fra poco sarebbe emerso dal mare.

«Limone o aceto?» domandò il direttore, deferente.

«Aceto. Molto.» Era la robusta insalata che voleva e quando finì di mangiarla il cielo si stava tutto schiarendo anche se la luce delle lampade era ancora più forte. Il direttore stava prendendo confidenza, ma con molta timidezza, molto rispetto, e le parlava dei suoi figli, ne aveva quattro, dei due più piccoli le mostrò le fotografie. «Sono qui dalle undici del mattino alle quattro del mattino dopo, per quattro mesi è così, e si può dire che durante la stagione non li vedo quasi mai, poi, quando è finita, me li ritrovo che sono cresciuti. L’anno scorso, quando ho cominciato a lavorare qui, l’ultimo non parlava ancora. A ottobre, quando ho potuto fermarmi a casa tutto il giorno, mi viene ad aprire la porta e mi dice: “Ciao, papà”. Sono rimasto lì.»

Una conversazione familiare, toccante, correttissima; aprendole il cancello quando lei uscì le fece un vero inchino, poi disse: «Ecco, adesso vado a casa e loro dormono, quando mi alzo sono già andati all’asilo, mah, la vita è così, scusi signorina, buongiorno», scusi, intendeva, per le confidenze che si era permesso di farle, e stava per fare un altro inchino, ma lei gli tese la mano, e lui la tenne appena un attimo nella sua grossa, delicatamente. «Buongiorno, grazie, signorina.»

Adesso sarebbe stato dunque il momento di andare a vedere il sorgere del sole dal mare: il cielo era già rosato, striature violacee di nubi navigavano nel chiarore perlaceo e le ultime stelle si spegnevano dall’altra parte insieme con le luci della città, ma lei non sapeva ancora dove andare, né se voleva andare in qualche posto, né se voleva rimanere ferma. Salì semplicemente sull’auto, mise in moto e andò e ancora, misteriosamente, senza nessuna causa comprensibile, le salì alla mente l’immagine di Venezia, forse perché una volta avevano combinato, lei ed Ernesto, di andare a Venezia, poi lui aveva continuato a rimandare. Finalmente vi erano stati, ma solo per un giorno perché lui non poteva di più, così tutta la Venezia che ricordava con lui era una trattoria piena di gente come un tram, due vecchi inglesi che continuavano a dirsi: yes, yes, yes, una gran bella conversazione, e anche loro avevano continuato a dirsi: sì, sì, sì, e, fatto uno stanco giro per piazza San Marco, avevano preso il motoscafo ed erano tornati in piazzale Roma e via in auto a Milano: la vera luna di miele col botto, aveva pensato lei.

Ma cercò lo stesso la strada per Venezia sulla guida e vide sorgere il sole, non dal mare, ma da una pianura verde rossiccia, già polverosa, senza alberi e del resto non guardava neppure, si accorse del sole solo quando i suoi bagliori rossastri fecero scintillare di rosso il volante.

Era stato un viaggio lungo, anche perché adesso andava piano, non a causa del sonno, ma perché continuava a pensare che cosa dovesse fare e dove andare. Era una donna troppo precisa: poteva desiderare di andare in giro come una zingara, per non essere soffocata dalla precisione, ma quando realizzava il suo desiderio, come adesso, si sentiva delusa e agitata. Perché andava a Venezia? Perché non a Genova, a Courmayeur, a Zurigo, a Montecarlo? Oh, miseria della condizione umana! Infinite sono le possibilità della vita, come infiniti i fili d’erba in un prato, e noi miseramente ne possiamo brucare solo una miserabile, irrisoria quantità. Ma da dove le veniva in mente, guidando in quel principio di aurora, quel paludato, aulico, solenne fraseggio? Doveva essere dall’epoca della «Traiettoria», forse era una delle composizioni di Armando il pittore, così le chiamava, per deriderle, Ernesto, l’intelligenza assoluta; ecco che cadeva sempre dentro Ernesto, peggio che dentro un pozzo.

Si era fermata a Chioggia. Non aveva sonno, ma era stanca; in piazza, sotto i portici, si era seduta a un tavolino di un caffè e aveva cominciato a bere aranciate, a guardare i molti pescatori e i pochi turisti che passavano, gli occhi aperti che forse non vedevano, ma incapaci di chiuderli per potersi veramente abbandonare al sonno; mai come in quel momento, nel caldo che cominciava a salire nella luce che diveniva sempre più abbagliante, con gli inutili, miserandi ricordi di Ernesto in cui continuava a ricadere, sentì la sua solitudine inguaribile, perché non vedeva niente che la potesse guarire. Il ragazzo che le portò la terza aranciata non doveva avere neppure sedici anni, e per guardare una turista in calzoni cortissimi smise di versarle l’aranciata nel bicchiere, e lei seguì il suo sguardo, e la turista, e attese paziente che il giovane riprendesse il controllo di sé, turbato da quella visione. L’orologio al polso segnava sempre le otto e qualche cosa, ma non era fermo, sembrava fermo a lei, così, come forse era stato sempre tutto fermo, nella sua vita: era semplicemente cresciuta senza che avvenisse mai nulla.

Poi ripartì, doveva andare a dormire, non perché ne sentisse il bisogno, ma per spegnere almeno qualche ora i suoi pensieri, sarebbe andata a dormire a Venezia, e quando fu in macchina capì quanto era stanca, e forse la stanchezza fisica era la minore.

E adesso la piccola macchina nera a due posti stava attraversando Mestre; erano tutti in colonna, uno dietro l’altro, bus e auto e camion, la sosta davanti ai semafori era ribollente, il sole cuoceva subito il metallo dell’auto, e non si sentiva odore di mare, ma solo di benzina e di tubi di scappamento, finché in piazzale Roma finalmente poté scendere. Arda, Edoarda, Edoardina era fuggita di casa e stava più male che se fosse rimasta a casa. Stava male, ma non fisicamente, anche in motoscafo stava male, anche quando scendeva dal motoscafo davanti all’entrata dell’albergo. La camera era grande e bella, si vedeva un canaletto ombroso con le finestre piene di vasi di fiori, ma lei stava male lo stesso. Andò in bagno, riempì la vasca di acqua fredda, intanto si tolse le poche cose che una donna indossa d’estate e dovette aspettare che la vasca si riempisse un po di più, e quando fu dentro l’acqua, stette male lo stesso, provò soltanto meno caldo, poi uscì dalla vasca, si avvolse nel grande asciugamano e si buttò sul letto, senza sonno, come si fosse svegliata in quel momento.

Sollevò il ricevitore del telefono: «Mi dia Milano, urgente», disse il numero, forse Ernesto non era ancora partito per Sanremo. Attese, le antiche persiane alle finestre davano una luce verde nella stanza, si ricordò che per tutta la primavera aveva desiderato di andare a Parigi, passare per la Costa Azzurra, perché allora era arrivata lì? Chi o che cosa le avevano fatto dimenticare la Costa Azzurra, Parigi? Questa era una conseguenza dell’educazione paterna. Tutto aveva una causa, le diceva suo padre, quando conosciamo la causa allora comprendiamo che cosa succede: un lampadario si accende, e la causa è che qualcuno ha schiacciato l’interruttore. Quando non conosciamo la causa, allora diciamo che è mistero: un signore di notte sogna che sua zia gli lascia dieci miliardi in eredità e la settimana dopo, infatti, riceve la comunicazione dagli avvocati di andare a ritirare l’eredità. Come mai ha fatto quel sogno? Mistero, ma la causa deve esserci, soltanto, noi diciamo che è mistero perché non la conosciamo. Mamma diceva che papà era l’uomo più buono e più noioso che fosse mai esistito. E così adesso, anche se papà, benché noioso, aveva ragione, vi doveva essere una causa perché lei, dopo mesi che pensava di andare sulla Costa Azzurra, fosse partita, improvvisamente, prima verso Firenze, e poi dopo fosse arrivata lì, a Venezia. Perché? Allora era il destino, il fato inesorabile? Andò avanti a pensare tutte queste stupidaggini, ora cominciava ad aver freddo per l’aria condizionata, finché il telefono squillò e udì subito la voce di Ernesto. «Ma cosa fai a Venezia?» Era una voce mite, cavalleresca, e sempre era così.

Gli disse che era partita perché a Milano faceva troppo caldo. «Io sto partendo adesso, sono le ore più calde, ma almeno per la strada non troviamo troppo traffico», disse lui. Sembrava la conversazione tra due conoscenti educati, e forse non erano mai stati altro che questo. Il pensiero, anche se non nuovo, finì per demolirla, non si può andare a letto per anni con un uomo, così, per un’educata conoscenza. Lei non era stata niente per Ernesto, il rasoio elettrico che lui adoperava doveva avere avuto nella sua vita la stessa importanza di lei. Finì la squallida conversazione con pazienza e fu meno infelice quando poté posare il ricevitore. In quel momento sentì che non aveva più bisogno di Ernesto, ma non fu una sensazione piacevole, fu come un naufragio.

Continuò a non aver sonno per tutto il giorno; all’una scese in sala da pranzo, mangiò molto, bevette molto perché pensava che così avrebbe dormito, ma quando ritornò nella sua stanza era più sveglia, più lucida ancora. Tentò di dormire, ma era inutile, allora uscì e andò in giro per i negozi, comprò due abitini, un paio di sandali, un braccialetto vistoso di plastica e qualche rivista, e mentre attraversava un ponte per raggiungere l’albergo, un piccolo uomo, giovane ma che sembrava vecchio, la salutò e lei riconobbe uno dei fattorini dell’azienda dove lavorava, il Pino Bergamaschi: gli andò incontro, a metà del ponte e gli tese la mano.

«Siamo qui in vacanza a Venezia», disse il Bergamaschino, alle sue spalle c’era una donna ancora più piccola di lui, la moglie, gliela presentò: «La mia Elsa», l’aggettivo possessivo era sonoro, nella sua voce, e maschile, piccola ma proprio sua, e la Bergamaschina colò rossore per tutto il viso quando lui le disse che la signorina era la capo della segreteria generale, quella che aveva organizzato la colletta dei regali quando lui si era sposato e aveva spremuto più lire che poteva così che si erano potuti comprare la lavatrice. Alla parola lavatrice la Bergamaschina si destò, il rossore scomparve dal viso, le labbra si animarono: «È una meraviglia, signorina, non mi accorgo neppure, quando tiro fuori la roba dalla lavatrice non devo neppure stenderla, gli do una stirata ed è bianca che se dovessi lavarla io nella vasca non verrebbe così neppure dopo un mese. E pensi anche le camicie, mi avevano detto che le camicie da uomo era meglio lavarle a mano, se no si sciupavano, invece non è vero, fa’ vedere Pino», gli tirò fuori il polsino che stava nascosto sotto la manica della giacca, «l’avrò lavata già cento volte questa camicia nella lavatrice, guardi se è sfilata», lui si vergognò un poco di quella mostra di biancheria. «La signorina avrà da fare, non facciamole perdere tempo.»

«Ma no, sono qui in vacanza anch’io, vi accompagno un pezzo», lei disse, i due piccoli erano l’unico lembo di terra su cui potesse approdare nell’oceano della sua solitudine e tenendo i pacchetti degli abiti e dei sandali andò con loro. Loro volevano portarle i pacchi, ma lei rifiutò; in una piazzetta vide una trattoria e riuscì a convincere i due sposi che resistevano spaventati dall’impegno di un pranzo con la capo della segreteria generale, ad entrare con lei nel locale, quasi vuoto perché era ancora presto, e la Bergamaschina diceva che se lo avesse saputo si sarebbe messo il tailleur bianco e le spiegò come era fatto il tailleur bianco, dove erano le pinces e le taschine tagliate di sbieco, solo che le faceva un difetto sul fianco e lei non sapeva come mai, ma appena a casa lo avrebbe dato a sua madre che era così brava, faceva gli abiti a molte signore del quartiere e si faceva pagare tanto poco, anzi, se la signorina voleva, poteva provare a farsi fare un vestito da sua madre, così per prova. Allora il Pino Bergamaschi la interruppe: «Ma cosa vuoi che la signorina si serva dalle sartine», e allora lei corresse la scortesia dicendo: «Ma io non vado mica nelle grandi sartorie, e poi, tante piccole sarte sono migliori di certi grossi nomi», e così li rese felici tutti e due, ma erano sempre tanto inquieti, guardavano lei come mangiava la granseola e ripetevano come in uno specchio i suoi gesti, per non sbagliare, poi lui raccontò, nell’interminabile attesa tra un piatto e l’altro, di un suo fratello che era andato nel Sud America, senza un soldo, e adesso aveva un po’ di terra, e una casa, si era sposato con una di laggiù, aveva tre figli, ma aveva sempre nostalgia dell’Italia.

A poco a poco il ristorante si era riempito e solo quando fu pieno, anche di inglesi che dicevano soltanto yes, yes, yes, lei lo riconobbe, vi era stata con Ernesto, quella volta, e le divenne subito spaventosamente triste. Per non spaventare i due Bergamaschini che stavano attenti a ogni suo sguardo ed espressione, ed erano felici se sorrideva, o cadevano nella paura e nell’avvilimento appena taceva pensosa, continuò a parlare, a sorridere, a far loro domande, li sgridò quando volevano pagare la propria parte di conto, li portò sorridente, vivace, in piazza San Marco a prendere il gelato, li accompagnò al loro albergo e baciò la Bergamaschina, salutò calorosa il Pino Bergamaschi e poi, coi suoi pacchi e pacchetti, nel motoscafo che la riportava in albergo, quasi si addormentò, non tanto per la stanchezza, ma per la tristezza, la pietà di sé.

4.

Si svegliò all’alba, per il silenzio assoluto. A Milano verso le cinque passavano i primi tram, qualche motocicletta, dai locali notturni qualche stupido usciva con la sua sgualdrinella e girava a vuoto per le strade su rombanti auto, oppure qualche mattiniero partiva per il mare, e allora lei, dormendo, percepiva quei rumori, e continuava a dormire, più rilassata e sicura che tutto era normale. Ma lì a Venezia l’alba era paurosamente muta e quella specie di silenzio cosmico, a un certo punto, la svegliò come un’esplosione. Capì subito dove era, e l’inutilità di essere lì, come in qualsiasi altro posto, e che sarebbe stato meglio se fosse rimasta a Milano; almeno nelle ore di lavoro avrebbe dimenticato, ma ormai era in moto e doveva continuare a muoversi, ma verso dove, e perché? E ancora, sempre misteriosamente, nel silenzio da abisso marino di quell’ora, nel triste caos di tanti pensieri, ricordò un nome, Trieste, non vi era mai stata, aveva solo vecchi ricordi di scuola, San Giusto, D’Annunzio, o la faccia ossuta dell’avvocato Tucher, nell’azienda dove lavorava, che aveva la moglie a Trieste e ogni quindici giorni andava a trovarla e un’estate le aveva mandato una cartolina, Saluti cordialissimi. Tucher. Ma dovette attendere che l’albergo si svegliasse, prima di partire. E lì, all’alba dopo il bagno, provò uno degli abitini nuovi che aveva comperato; quello turchese senza maniche, così scollato, le stava bene. Sedette sul letto, vestita, ad aspettare che le facessero il conto, un’infelice vestita di turchese in un mondo di silenzio senza vita. Verso le undici arrivò a Trieste, il cielo era nuvoloso, coperto, scese con l’auto vicino al castello di Miramare, era giorno feriale, stava per piovere ed era l’unica visitatrice. Si appoggiò al parapetto del lungo, sinuoso, candido balcone che girava intorno al castello e guardò il mare grigio azzurro. O c’è uno scopo per vivere, o se non c’è non c’è vivere, no, questo non veniva dalla «Traiettoria», o trattoria, come la chiamava Ernesto, queste erano parole di suo padre che scavalcavano la tomba e ritornavano a lei, né ricordava quando gliele avesse dette, né certo lei allora le aveva capite, e solo ora, improvvisamente, le comprendeva.

Poi si fermò. Perché non si può andare in giro a lungo con una ragazza morta vicino, ma si fermò ragionatamente, perché le cose bisogna farle bene, qualsiasi cosa per esempio, dare la cera in terra, saltare con la corda, guidare l’auto con morti a bordo, tutto deve essere studiato e ragionato, diceva Innocenzo; sono i cretini che fanno tanto per fare. Si fermò quando fu molto lontano e dal garage di Fergoni, e da Monza, non sapeva dove, ma lontano, e quando, ragionatamente, studiatamente, ebbe lasciato lo stradone principale, e preso viette asfaltate e comode, ma solitarie, in mezzo a solitari campi, tagliati geometricamente da canali bordati di gelsi che davano grande ombra, e uscì anche dalla vietta che stava percorrendo, prese un sentiero lungo uno dei canaletti, si fermò in fondo, all’incrocio con un altro sentiero e canale e filare di gelsi, nell’ombra verde, assediata dall’accecante riflesso giallo dei gialli campi intorno, senza case o cascine o costruzione umana. Spense il motore, e guardò Simona. Non la toccò, non cercò di sentire il respiro, il battito del cuore; non ce n’era bisogno, la guardava come un bicchiere irrimediabilmente rotto, di cui vedesse i frantumi a terra, e non potesse certo pensare di rimetterlo insieme. E poi, non poteva muoversi: finché aveva guidato, ed era perché l’istinto di fuggire lo aveva sostenuto, la macchina mentale e corporea era stata capace di movimento, ma adesso che in quella solitudine verde, gialla, calda di forno della campagna, l’angoscia di fuggire non era più così urgente, si era fermato. Muoveva solo gli occhi, da lei ai campi oltre i finestrini, ai gelsi verde scuro, ed era vivo il suo udito, udiva l’impercettibile fluire dell’acqua del canaletto listato dai filari di gelsi, e l’olfatto, anche, ancora reagiva: pietosamente, il secco, bruciato odore dei campi, quello di benzina e di olio del motore ancora bollente, gli nascondevano l’altro inquietante odore di sangue così vicino a lui. Poi respirava, e di questo se ne accorgeva, ma non si sentiva battere il cuore, quasi fosse morto anche lui, con la testa rapata, la camicia da teppa, grondante di sudore, e non solo per il caldo.

Ma guardava tutto, Simona, la campagna, i gelsi, e anche lo specchietto retrovisore, e pur rimanendo immobile, ragionatamente, studiatamente, viveva, anzi cercava di sopravvivere, istintivamente anche, ancora incapace di sentire in modo profondo che cosa era successo, solo spinto dalla parte animale di sé che voleva vivere, e vivere comunque, e per vivere non poteva portare Simona, così, e andare avanti; la parte umana e nobile di lui non voleva neppure lasciarla lì, anzi, non pensava neppure che lui potesse mai distaccarsi da Simona, viva o morta che fosse; non gli era mai stato fisicamente possibile pensarlo fin da quando erano bambini, ma ora doveva vivere e fare qualche cosa per vivere, e rimanere lì troppo tempo non era ragionato e studiato, qualcuno alla fine poteva arrivare, forse un’altra auto con una coppia, dei contadini, un cacciatore col cane, e i cani sentono troppo l’odore di sangue, e non poteva rimanere lì.

Ed ecco si mosse, l’ingranaggio anatomico ricevette la spinta da quello nervoso che aveva avuto l’ordine da quello psichico. Strappò la chiavetta di avviamento dell’auto, vi erano insieme altre chiavi, una doveva essere quella del portabagagli, scese dalla macchina, provò le piccole chiavi, la terza aprì il baule, era vuoto, così gli parve al momento, perché non vide valigie o pacchi, Simona era piccola e doveva starci. Andò allora ad aprire lo sportello vicino al sedile di Simona, non esitò un istante, dolcemente, teneramente, la prese in braccio; anche il suo peso, totale, pietroso, gli ripeté che era morta. Si guardava sempre in giro, ma tutto era deserto, un lontano pianeta; anche sulla vicina strada asfaltata non passavano auto, o biciclette, nessuno, e portò Simona, così in braccio, davanti al baule spalancato, e solo allora si accorse che dentro c’era una bottiglia di latte, piena, fermata in un incavo perché non rotolasse durante la corsa. Adagiò Simona nel baule, istintivamente in modo che gli rivolgesse il profilo non colpito dal proiettile e, prima di chiudere il baule, guardò ancora la bottiglia di latte: il padrone dell’Alfa aveva bisogno di portare una bottiglia di latte a casa, per sé o per dei bambini? Vide dei bambini che succhiavano del latte dal poppatoio, intanto che li vedeva, calzò meglio una scarpa a Simona. Anche se uno è morto non è detto che debba stare in disordine, e poi chiuse la calotta del baule, ma continuava a vedere un bambino che succhiava latte. Adesso, però, mentre richiudeva a chiave il baule, non succhiava più dal poppatoio, ma dal seno della madre e la madre che gli dava il latte era Simona: vedeva proprio Simona che si sosteneva la piccola mammella con la mano e il piccolo che succhiava. Ma allora il bambino era loro; ne avevano parlato, una volta, avranno avuto forse otto, nove anni, che dovevano sposarsi e avere un bambino, poi cresciuti non ne avevano più parlato, e adesso il lontano fantasticare di vedere Simona con un bambino in braccio, ritornava di colpo dalle voragini della memoria. Vedeva Simona col bambino stretto al petto, e forse poteva essere proprio così, Simona non era morta, non era morta, non era morta, avevano un bambino, e lei lo allattava, e non era vero che Simona fosse nel baule, non era vero che fosse successo tutto quello che era successo, era vero soltanto che Simona stava dando il latte al loro piccolo bambino, aveva ancora le chiavi in mano, riaprì il baule, era sicuro che dentro non c’era Simona, che non poteva esserci, come poteva essere nel baule se stava allattando il bambino? Lo aprì e la vide e benché gli presentasse la parte del volto non colpita, capì, e di nuovo l’ingranaggio anatomico, nervoso, psichico, si fermò: uomo solo in apparenza di carne divenne per qualche minuto blocco di pietra e di vivo aveva solo gli occhi che la guardavano, guardavano soprattutto gli occhi di lei, ormai eternamente semichiusi, eternamente volti a guardare in basso, e tutto il resto era fermo in lui, quasi anche il respiro, anche il cuore.

Poi richiuse lentamente il baule, vi appoggiò le mani sopra, lentamente, e così, curvo su quella bara, di colpo si mise a urlare; non pronunciava parole, frasi, urlava semplicemente, come un animale selvatico, incapace di qualsiasi parola o frase per il dilaniante dolore che provava, urlava curvandosi sempre di più, le mani appoggiate sul baule e poi risollevandosi ma senza staccare le mani da quell’involucro di metallo che la conteneva, per ululare e ruggire, ringhiare e latrare, lacerato dentro dentro dall’insopportabile verità che Simona non avrebbe mai più parlato o sorriso o camminato o fatto all’amore con lui o aspettato lui alla finestra del suo grattacielo per scendere volando per le scale incontro a lui o litigato con lui o messo nel juke-box le cento lire per sentire «Cuore» o quell’altra canzone che le piaceva tanto, assolutamente mai più. Urlava senza rendersi conto di urlare e l’onda della voce lacerata andava lontano, oltrepassava i campi, la strada asfaltata, saliva in alto, insieme con la nebbia di calura, finché qualcuno gli rispose, da lontano, con un ululato quasi simile al suo, ripetendo quasi il suo verso selvatico di dolore e così lui comprese che era un cane, un cane da chi sa dove, che rispondeva al suo dolore da cane e l’istinto di sopravvivenza ancora una volta comandò. Smise di ululare, ebbe coscienza che aveva urlato fino a quel momento, si volse a guardare intorno: non c’era nessuno, ma il cane, lontano, insisteva, latrava più rado, non udendo più l’urlo di lui, ma latrava. L’angoscia di fuggire rimise in moto tutto il suo essere, ciecamente, risalì in macchina, qualcuno doveva aver udito, non era possibile che nessuno avesse udito; fece marcia indietro fino alla strada asfaltata, quando vi arrivò vide un camion fermo a una trentina di metri, l’autista era sceso e lo guardava, doveva aver sentito le urla, allora accelerò. Innocenzo gli aveva detto di andar piano, sempre, ma lui vedeva dallo specchietto l’autista del camion che risaliva in macchina e che si metteva a seguirlo e schiacciò l’acceleratore e cominciò a svoltare a destra o a sinistra, ogni volta che vedeva una strada più larga per correre di più, finché non vide più il camion, ma continuò lo stesso a correre, solo un po’ meno, e non erano neppure le due, tutti erano ancora a mangiare, o sonnecchiavano in qualche posto, per quella strada che non sapeva dove portasse, tutta in pianura, tutta al sole; incrociò poche macchine, i paesi erano distanti uno dall’altro. Per quasi due ore il paesaggio fu uguale, o gli sembrò uguale, poi dalla pianura emersero dal sole le mura di uno smisurato castello, ma non poteva essere un castello così grande, era una città chiusa tra antiche mura, e fu quell’insolito spettacolo, quelle mura che chiudevano una città che rimisero in moto la ragione, la riflessione, lo studio.

Non poteva continuare ad andare così, doveva sapere dove era, e dove voleva andare. Rallentò, continuando a guardare le mura della città cintata e fermò vicino a degli ombrelloni rossi e gialli che riparavano dei tavoli messi sul bordo dello stradone assolato. Nell’interno il padrone del bar osteria, nell’ombra buia come la notte del locale, in piedi vicino alla macchina del caffè, lo guardò entrare, guardò l’auto di fuori, guardò la testa del ragazzo senza capelli, guardò la sua camicia e guardò anche il cassetto del banco dove teneva i soldi, erano pochi, ma non era questo l’importante, l’importante era di non farsi rompere la testa per neppure duemila lire che teneva nel cassetto. Il ragazzo gli disse che voleva una birra e mentre gliela stappava il padrone pensò a che strana voce era, sembrava d’inverno, quando la gente ha il raffreddore o la bronchite e viene fuori quella voce raspante.

«Un’altra», disse il ragazzo, e mentre gliela serviva il padrone ripensò ancora a quella voce, sembrava quella di uno che avesse fatto un’operazione in gola, o, anche, quella del Marcottino dopo che aveva cantato tutta la sera.

«Un’altra», disse il ragazzo, e nel locale non c’era nessuno, e sembrava notte, così densa era l’ombra, ma il padrone non ebbe più paura quando lo vide levare dalla tasca dei calzoni un biglietto da cinquemila lire, solo che non aveva da cambiare.

«Non li ha spiccioli?» gli disse, il ragazzo fece cenno di no, beveva la birra lento, ma senza smettere, della terza bottiglietta, però, ne lasciò quasi metà.

«Non ho da cambiare», disse il padrone, anche il viso del ragazzo gli sembrò raspante, come la voce, sembrava pungere, anche se non guardava. Vide il ragazzo che si frugava nelle tasche dei calzoni, poi tirò fuori un mille lire, ma dalla tasca gli veniva fuori anche un lembo di un biglietto da diecimila, e le tasche parevano gonfie, se erano gonfie di soldi doveva aver fatto affari, ma qualunque genere di affari fosse stato lui non si immischiava, era arrivato a sessantotto anni solo non impicciandosi degli affari altrui.

«Dovrei comprare una coperta», disse il ragazzo con quella voce, «c’è un negozio qui vicino?»

Il padrone cercava nel cassetto il resto delle mille lire; una coperta, ripeteva mentalmente, una coperta di lana, forse, da quando aveva cominciato a fare così caldo non aveva più pensato alle coperte. «Una coperta?» disse.

Il ragazzo fece cenno di sì e al padrone non era mai accaduto che un ragazzo gli domandasse dove poteva comprare una coperta, poi d’agosto, non poteva essere che avesse freddo, ma lui non si impicciava, gli facevano una domanda e rispondeva, senza domandare il perché. «In piazza, sotto i portici, c’è un negozio», disse, «forse hanno anche le coperte.»

«Là?» disse il ragazzo, accennò verso le mura medievali che si ergevano dall’altra parte dello stradone.

«Sì», disse il padrone.

«Che paese è?» disse il ragazzo.

Ma allora era uno che non sapeva neppure leggere, pensò il padrone, lo stradone era pieno di cartelli stradali, avevano messo anche quelli con Montagnana e il suo prosciutto dolce, o guidava senza guardare, o era ubriaco, ecco, forse aveva quella voce perché era ubriaco, aveva bevuto tre birre quasi di colpo, ma non ne era convinto, aveva qualche cosa di diverso dall’ubriaco. «Montagnana», gli disse.

«Cosa?» disse il ragazzo.

«Il paese si chiama Montagnana.»

Il ragazzo guardò le mura. «Dentro lì?»

«Il paese è dentro lì», gli sembrò che al ragazzo non piacesse che il paese fosse dentro lì, tutto circondato dalle mura antiche, gli sembrò perfino che avesse paura di entrare dentro quelle mura.

«E dopo dove si va?» disse il ragazzo.

Il padrone non capiva, mise via la terza bottiglietta di birra nella cassetta sotto il banco e quando si rialzò con sforzo, disse: «Come, dove si va?». «La strada dove porta?» disse il ragazzo, «in su», indicò.

«Porta da tante parti, a Padova, per esempio.» Così se ne andava, senza sapere dove e senza sapere dove si trovava. Ebbe desiderio che il ragazzo se ne andasse, subito, e infatti il ragazzo uscì, lo vide salire sull’auto, e allora fu più tranquillo.

Anche lui era tranquillo, perché ora sapeva che cosa doveva fare, doveva comprare una coperta, o anche due, dei colori che piacevano a Simona, celeste e giallo, ma non lì dentro a quella città tutta chiusa dalle mura, forse a Padova, in un grande negozio; una coperta gialla doveva piacere a Simona, adesso aveva ripreso a guidare piano, come diceva Innocenzo, era contento per la coperta, voleva comperarla subito, senza aspettare di arrivare a Padova, anche due, una gialla, una celeste, ma fino a Padova non trovò niente, lo stradone non entrava neppure nei paesi, e sullo stradone non c’erano che trattorie, garage, caffè. A Padova fermò l’auto davanti a un negozio che, pensò, doveva vendere coperte: c’erano delle pezze di tessuto, delle tende, esposte in vetrina.

«Una coperta gialla e una celeste», disse alla commessa. Le parlava, ma senza vederla, anche col padrone del bar era stato così, aveva bevuto quasi tre birre guardandolo e senza vederlo, come non vedeva quasi la strada, né vedeva quella commessa, o era un vedere come non fosse lui che vedesse, ma un altro che vedesse per lui.

La voce della commessa tintinnò nel silenzio fresco del negozio: «Coperte di lana non ne abbiamo».

A lui quella voce arrivò da molto distante, abbassò gli occhi pensando. Perché lana? Lui non voleva lana, voleva una coperta gialla e una celeste, perché parlavano di lana? «Quella», disse alla commessa: sullo scaffale c’era qualche cosa di giallo, del giallo che piaceva a Simona, il giallo intenso di certi meloni.

«Ma è tessuto per le mantovane, per i tendaggi», disse la commessa, oh, così da lontano.

Cos’erano le mantovane? Qualche cosa per le tende? Perché non era una coperta, quella cosa gialla? «La voglio vedere», disse.

Sul banco, la commessa distese un metro o due della pezza gialla: lui toccò quel giallo, a Simona sarebbe piaciuto, era sicuro. «Ecco, questo, e anche uno celeste.» Vedeva solo il giallo, non la commessa, non il negozio dove si trovava, e l’unica altra cosa che vedeva, oltre la porta del negozio, era la macchina ferma. Poi vide anche il celeste, e udì appena la voce della commessa: «Quanti metri?»

Perché metri? Voleva una coperta gialla e una celeste, non voleva metri, ma l’istinto era sempre sveglio in lui, sapeva che non doveva creare complicazioni, che doveva fare in fretta. «Quattro metri», disse. Non voleva che la commessa facesse il pacco, ma glielo lasciò fare, doveva adoperarle subito, quelle coperte, era inutile incartarle. Stette tranquillo ad aspettare, guardando la macchina vicino alla porta. Non vedeva come la commessa lo osservava, quello che era venuto a comprare delle coperte, e adesso se ne andava coi tendaggi e tirava fuori i soldi dalla tasca dei calzoni e avrebbe voluto chiamare il fratello che era di sopra a dormire, perché aveva un po’ paura, di quel cranio rapato, di quel viso che sembrava ossuto, non per magrezza, ma per disperazione, e anche di quella voce, pareva avesse un doloroso male in gola, deglutiva ad ogni parola, ed era solo perché lui aveva urlato, ululato, ringhiato fino alla pazzia, ma lei non lo sapeva. Lo seguì con lo sguardo dall’interno del negozio mentre lui saliva in macchina col grosso pacco, e provò vedendolo un senso di pena, di tristezza.

Lui invece era contento. Appena fuori Padova si fermò e tirò fuori dal pacco il rotolo di tessuto giallo, lo piegò e lo ripiegò per bene nella misura che voleva e lo dispose sulla spalliera del sedile davanti, così coprì la vasta macchia nera e adesso che non la vedeva più fu ancora più contento, e dimenticò completamente che cos’era. «Quell’altra celeste la mettiamo domani», disse a Simona. «Un giorno quella gialla e un giorno quella celeste.» Riprese a guidare, adesso sapeva dove andare, aveva letto i cartelli, aveva capito, erano d’accordo, lui e Simona. «Stasera siamo al mare», le disse, finalmente. Sarebbero andati al mare: non era più la pozzanghera di quando erano due stupidi bambini, o il laghetto, o il mare visto nei film: era il mare vero, voleva proprio vedere come era il mare vero, insieme con Simona. Potevano andare a Venezia, e poi ancora più avanti, potevano arrivare anche a Trieste, l’avrebbe portata lungo tutta la costa, forse sarebbero rimasti sempre al mare.

Quando guardò l’indicatore di benzina vide che era in riserva, anzi, quasi alla fine, e l’aveva guardato proprio per caso. «Andiamo a fare rifornimento», disse a Simona, così fino all’indomani non ci pensava più, e dopo un paio di chilometri trovò il distributore e si fermò. «Super», disse all’uomo. L’uomo guardò la strana copertura gialla sul sedile, poi si mise a guardare lui e lui capì, tirò fuori dai calzoni un biglietto da diecimila e glielo tese: «Il pieno», disse. Il sole stava andando giù, verso l’orizzonte, ma ci mancava molto al tramonto, l’uomo prese le diecimila lire, se le mise nella tasca della tuta. «Il baule», disse. Lui non lo vedeva bene, anche se gli era così vicino, e udiva lontane anche le sue parole. «Che baule?» disse.

Riprese subito a non vederlo, a non ascoltarlo, le ombre degli alberi erano un poco più lunghe, nell’aria c’era qualche cosa che non c’era stata tutto il giorno, e che rassomigliava al vento e che faceva muovere le foglie degli alberi, appena appena, ma di nuovo, da lontanissimo, udì quella voce: «Se mi apre il baule», diceva l’uomo, «così metto la benzina.»

Capì subito, era sempre attento e ragionevole. Il tappo del serbatoio era nell’interno del baule: per fare il pieno di benzina bisognava aprire il baule. Ebbe paura, l’istinto gli dava forza e paura. «No», disse, «non faccio più benzina», non poteva aprire il baule, risalì in macchina, l’uomo lo seguì, appoggiò una mano robusta al finestrino, più che lui guardò lo straordinario giallo della stoffa tesa sul sedile.

«Cosa c’è? Non le va la benzina?» disse.

«No», disse lui. Stava avviando, ma l’uomo lo fermò, gli tendeva il biglietto da diecimila lire che lui gli aveva dato, ah già, lui ricordò. Partì di colpo, e dallo specchietto vide l’uomo che lo guardava, aveva paura, e corse forte per un po’, ma poi si ricordò che era quasi senza benzina, l’auto non avrebbe fatto più di cinque o sei chilometri, ormai. Si fermò per una strada laterale, non asfaltata. «Dobbiamo andare al mare», disse a Simona, ma se non riempiva il serbatoio di benzina sarebbero rimasti lì.

Rimase lì, in quella strada non asfaltata, dove non passava nessuno, ragionatamente, studiatamente; le ombre degli alberi divennero sempre più lunghe, più lunghe, poi scomparvero: il sole era tramontato. Ma la luce del giorno rimase, ancora per molto, e lui attese e guardò il giorno spegnersi, la luce scemare finché l’unica luce nel buio assoluto della campagna fu quella, lontana, delle auto che passavano per lo stradone. Allora scese dal posto di guida e andò ad aprire il baule.

Dieci minuti dopo rimise la macchina in moto, ritornò sullo stradone, cercò angosciato un altro distributore, prima che gli finisse la benzina, se no non poteva portare Simona al mare, e lo trovò appena in tempo. Era un grande distributore, c’era il bar, una radio che parlava ad alta voce, ma era deserto, sembrava abbandonato, solo dopo un momento venne fuori dalla palazzina un ragazzo in tuta bianca, senza neppure la minima ombra di sudicio, e lui gli disse: «Super», poi gli disse: «Il pieno», poi levò il biglietto da diecimila lire di prima e glielo tese, poi andò dietro l’Alfa, e aprì il baule, dentro c’era solo la bottiglia di latte.

Tuta bianca infilò il tubo nel serbatoio dentro il baule e lui stette a guardare, e intanto che vedeva il tubo versare benzina nel serbatoio dell’auto, diceva a Simona che con tutta quella benzina sarebbero andati al mare, e intanto che diceva così a Simona, udì gli spari smorzati di una motocicletta e così, istintivamente, alzò il capo e vide che le motociclette erano due e che c’erano su due militi della polizia stradale che scesero davanti al bar e gli spari si spensero, e anche in lui si spense ogni speranza, perché i militi lo guardavano, mentre sistemavano le motociclette davanti all’ingresso del bar.

Il meccanismo era certo scattato: appena lui era fuggito dal garage del Fergoni era arrivata la Volante, poi la questura aveva mandato i fonogrammi alla polizia stradale che cercava in giro, un po’ dappertutto, un’Alfa grigia targata Mi, numero tale.

Tuta bianca aveva finito. «Vado a prendere il resto», gli disse. Lui richiuse il baule, voleva solo fuggire, voleva correre, meglio a piedi che in macchina, perché con quelle motociclette non serviva l’auto, ma era uno che ragionava e studiava e salì invece al posto di guida, ad attendere il resto, anche se aveva freddo a star lì ad aspettare, e faceva invece tanto caldo, per quei due militi fermi davanti alla porta del bar che lo guardavano. Ed ebbe ancora più freddo quando uno dei due si mosse, attraversò lo spiazzo e venne vicino alla sua macchina, e guardò lui, guardò nell’interno, vide la splendente macchia gialla della tenda messa sulla spalliera del sedile davanti, un colore così vivo e caldo che prendeva l’occhio, e poi, sul sedile dietro, vide una macchia celeste. Poi guardò di nuovo lui e la sua testa senza capelli. «La patente», disse.

Eh, già, lui aveva la patente, l’auto no, ma la patente sì, gliel’aveva fatta prendere Innocenzo: «Viene sempre buona», ed era nella tasca di dietro dei calzoni, dove la tirò fuori dopo un poco, perché invece voleva fuggire, e non riusciva a trovarla, poi la tese al milite. Il milite la guardò, la foto della patente era stata fatta quando lui aveva tanti capelli sulla testa e lo chiamavano Stanga Banana, il milite guardava la foto e lui, e la foto non corrispondeva a lui. Trattenne la patente. «Il libretto», disse.

Lui cercò nel cassettino del cruscotto: il libretto non c’era. Il milite lo guardava, poi arrivò tuta bianca col resto. «Ecco», e si mise a pulirgli il vetro davanti, e lui pensava, le gambe che volevano scattare per fuggire, dove poteva essere il libretto dell’auto e cercò di ragionare e studiare e infine capì che forse era nella tasca della portiera e infatti era lì e lo dette al milite.

Il milite guardò tranquillo il libretto, interessato, sembrava sfogliasse un romanzo, cercando un passo che gli era particolarmente piaciuto e che non riusciva a trovare subito. Tuta bianca aveva finito di pulire il vetro davanti, e andava verso un’altra auto che si era fermata vicino a un distributore. Il milite smise di sfogliare per guardare la ragazza e l’anziano signore che scesero dall’auto.

I fonogrammi della questura di Milano non erano arrivati al suo comando, lui non sapeva niente di un proprietario di garage preso a pugni e rapinato, di un’Alfa grigia rubata, e neanche di una ragazza morta, che era lì, sul sedile di dietro, coperta da una tenda celeste, perché di Simona non sapeva niente nessuno; lui era stato colpito solo dal giallo della tenda, giallo che aveva visto da lontano, e poi da vicino aveva visto anche la tenda celeste sul sedile dietro, ma il libretto e la patente erano in ordine, anche se quel ragazzo si era rapato i capelli, e se avesse avuto dei guai non sarebbe andato in giro con la macchina così sgargiante di tende, poi aveva sete, si era fermato lì proprio per andare a bere qualche cosa al bar del distributore, ridette la patente e il libretto a lui e gli fece cenno che poteva andare. Lui allora sentì d’improvviso tanto caldo, non aveva più voglia di fuggire, era anche così debole, fece fatica a spingere la frizione, uscì lento, disfatto, dallo spiazzo del distributore, attese cauto di potersi rimettere sullo stradone, andò piano verso delle luci lontane che galleggiavano sull’acqua: quello era il mare, la laguna di Venezia, ma lui non lo sapeva, era tanto stanco, sapeva solo che doveva andare avanti, portare Simona al mare, e non vedeva il mare che era davanti a lui.

Ma anche quello non era ancora il mare benché gli assomigliasse molto: era un mare vecchio, stanco, che s’interrava con gli anni. Lui andò avanti ancora qualche decina di chilometri poi cercò riparo in una strada laterale come una bestia sfinita. «Sono stanco, Simona, mi fermo solo un poco», disse; parlava con voce piana, come gli fosse vicina. Quando si svegliò era sempre notte, sempre silenzio, escluso ogni tanto il rombo di qualche auto che passava sullo stradone. Per l’orologio sul cruscotto erano le due.

Cominciò a ricordarsi. Chi era, che cosa era successo, che cosa stava facendo. Tremò di terrore, poi la pietosa incoscienza lo riprese. Doveva andare al mare. Doveva rimettere Simona nel baule, così avrebbe potuto portarla al mare. Scese e aprì la portiera dei sedili posteriori: il celeste della coperta era acceso e luminoso anche nel buio, ricordava il cielo; per un momento pensò che Simona era in cielo, poi la coscienza gli si abbuiò di nuovo. Simona era lì, con lui, e andavano al mare. Aprì il baule, poi la prese tra le braccia, avvolta in tutto quel celeste e quando ebbe richiuso il baule si mise di nuovo a piangere, ma senza nessun gemito, senza suono. Poi ripartì.

Quando arrivò al mare, non lo riconobbe. Era appena l’alba. Un tedesco in accappatoio rosso lungo fino ai piedi camminava in mezzo alla strada fra i pini con un materassino di gomma sottobraccio e un asciugamano bianco sulla spalla. Era il primo bagnante, non sapeva di avere un’auto a pochi metri da sé; Duilio non voleva suonare il clacson a quell’ora, né sorpassarlo, gli andava dietro, al suo stesso passo.

«Guten morgen», disse il tedesco, sentendo finalmente il ronzio dell’auto e volgendosi.

Duilio allora lo sorpassò, comprese che era tedesco, non sapeva dove si trovava, guardava il mare davanti a sé, e non capiva ancora che era il mare. Poi la strada fra i pini finì e divenne uno stradone lungo il mare, davanti a una sterminata distesa di sabbia. Fermò l’auto e in quel momento, d’improvviso, il cielo divenne rosso, di lì a poco sarebbe sorto il sole. D’un tratto si accorse che il tedesco di prima gli era di fianco, col suo accappatoio simile al saio di un frate, rosso arancio come il colore del cielo in quel momento.

«È questa l’ora migliore per venire in spiaggia», disse il tedesco nel suo caotico italiano, quasi incomprensibile.

Allora lui capì che erano arrivati al mare. «Vieni, Simona», disse, e avanzò da solo verso la spiaggia, saltò il muretto che divideva l’arenile dallo stradone. «Vieni, Simona.»

Il tedesco pensò che parlasse a lui e disse istintivamente, nella sua lingua: «Bitte?» cioè: prego, non ho capito, ma lui non lo udì. Per la prima volta affondava il piede nella sabbia un poco dura per l’umidità, per la prima volta vedeva il mare, il mare che gli si avvicinava più lui camminava, finché si arrestò dove le onde lunghe, senza bianco di spuma, gli arrivarono alle scarpe.

«Simona, vieni qui, è il mare.»

E Simona gli fu vicina, per un istante, e l’istante dopo sentì invece nel buio del suo smarrimento che Simona non era più vicina a nessuno. Ma un istante dopo Simona gli fu ancora vicina, come quando erano bambini e stavano davanti a quella grande pozzanghera tra i grattacieli e credevano che fosse il mare, e così, di istante in istante, ora sentiva Simona vicina, ora comprendeva come in una luce accecante che Simona era morta, morta, e stava nel baule della macchina, e ora tornava a parlarle, come lei fosse lì, viva.

«Guarda le conchiglie», le diceva. Ne raccolse una e gliela tese. Vide Simona davanti a sé, la vide tendere la sua piccola mano, maschia, ma dolce, per prendere la conchiglia, vide il suo sorriso di felicità nell’essere finalmente al mare, il mare vero, di poter tenere in mano quella piccola, meravigliosa cosa che era una conchiglia, e poi d’improvviso sentì, capì, vide con gli occhi della mente che Simona era morta, e che era nel baule della macchina, là, sullo stradone, avvolta in una pezza celeste che una ragazza di Padova gli aveva detto che era una stoffa per le mantovane e lui non sapeva che cosa erano le mantovane, ma sapeva, in quell’istante, che Simona morta era avvolta in quella stoffa celeste, nel baule della macchina, insieme con una bottiglia di latte.

«Die Muschel», disse il tedesco, credendo che parlasse a lui e mostrasse a lui la conchiglia. Era un socievole. «Come si dice in italiano?» voleva sapere come si chiamava in italiano quella cosa che lui in tedesco chiamava die Muschel.

Duilio strinse dolcemente la conchiglia nella mano. Era come non vedesse il tedesco che aspettava una sua risposta, paziente e socievole, e invece disse, a Simona: «Vieni, Simona, camminiamo fin laggiù».

Tese la mano, verso di lei. Il tedesco lo guardò, senza capire. Erano le due uniche persone sulla chilometrica spiaggia, e l’unica auto sullo stradone era l’Alfa con dentro Simona. Egli lo sapeva che Simona era là, eppure continuava a camminare lungo la spiaggia, vicino alle onde senza spuma, tenendo per mano una Simona che solo lui vedeva, e di cui solo lui sentiva nella mano il tepore femminile della mano. Il tedesco lo guardò per un poco allontanarsi, poi depose il materassino di gomma sulla sabbia e senza levarsi il rosso accappatoio sedette in terra per osservare il preciso momento in cui il sole sarebbe sorto.

«Guarda, Simona, sta sorgendo il sole», disse Duilio.

Stettero così, vicini, lui vero, vivo, di carne, tutta dolorante ma carne, lei immaginaria, invisibile, inesistente, eppure vicina a lui. Poi lei sparì; lentamente lui volse le spalle al sole che sorgeva dal mare, guardò verso lo stradone l’Alfa accesa dai riflessi rossastri del sole: Simona era là.

«Devo andare alla polizia», disse. Ora sapeva di parlare da solo, la verità lo accecò e rimase in lui, ferma. Era tutto finito: Simona, e il mare, e la vita. Doveva andare alla polizia e dire che Simona era nell’auto, e chiudere gli occhi perché non esisteva più niente.

Così volgendo le spalle al mare, al sole che sorgeva, attraversò la spiaggia, andò sullo stradone, salì al volante dell’Alfa. Solo stringendo il volante si accorse che teneva sempre in mano la conchiglia raccolta poco prima sulla spiaggia.

Ma non riuscì ad allontanarsi dal mare. Ancora un poco, pensava, ancora un poco.

Alle dieci era seduto sul muretto che separava lo stradone dalla spiaggia. La spiaggia era fiorita di ombrelloni aperti, disseminata di gente quasi nuda; da alti pennoni di cemento gli altoparlanti trasmettevano della musica, lo stradone era intasato di auto in sosta. L’Alfa era ferma sotto l’ombra ricamata delle piante del viale; da dove era la stava guardando, da più di un’ora.

Poi si alzò, c’era un bar vicino, chiese un bicchiere di acqua minerale, aveva tanta sete, da tutta la mattina. Una ragazza in due pezzi, unta di crema antisolare, entrò di corsa nel bar, gli arrivò davanti: «Ciao, Attilio», gridò languida, poi si fermò di colpo, «Oh, scusi, l’avevo preso per un mio amico».

Non la vedeva, non vedeva molto, prese un altro bicchiere di acqua minerale, la ragazza in due pezzi stava curva sul juke-box, ma ogni tanto si voltava, smettendo di cercare i dischi, per guardarlo. Anche gli altri lo guardavano: la ragazza dietro il banco, il bagnino che era venuto a bere un bicchiere di vino bianco, una bambina di dieci, undici anni, due giovanotti seduti a un tavolo davanti a una birra. Ma lui non vedeva molto, non sentiva il peso di quegli sguardi, non capiva e non gli importava perché lo guardassero. Vedeva tante altre cose; la stanzetta nell’autorimessa del Fergoni dove era stato commesso il peccato originale, Simona tra le sue braccia in quel lercio eppure splendido ricovero, il quartiere dei grattacieli, sempre più alti e sempre più vecchi, anche appena costruiti. E ogni tanto guardava la conchiglia che teneva nella mano sinistra, una conchiglia piccola e comune, ma era la prima conchiglia sua e di Simona.

La ragazza aveva cominciato a far marciare il juke-box, dalla spiaggia veniva un continuo vocio, confuso. Doveva andare alla polizia, ma uscì dal bar dalla parte che dava sulla spiaggia, l’attraversò, vestito da teppista, sfiorando gente con quasi niente addosso, senza quasi vederla, finché non arrivò ancora così vicino al mare da bagnarsi le scarpe. Era tante volte, dall’alba, che faceva così: arrivava davanti al mare, si fermava un poco, ma forse non vedeva bene neppure il mare, poi riattraversava la spiaggia, tornava a sedersi sul muretto e fra le decine di macchine posteggiate sotto gli alberi, fissava quella. Doveva andare alla polizia, ora il mare l’aveva visto, Simona no.

«Guardi che è suo.» Il bagnino raccolse il biglietto da diecimila che aleggiava sulla sabbia, al sole, vicino alle onde che stavano quasi per lambirlo, e glielo tese.

Duilio guardò l’uomo e il biglietto, senza comprendere, perché non ascoltava, e forse non udiva. Il bagnino era robusto, nero, peloso, lo guardava inquieto perché lui non prendeva le diecimila lire che gli tendeva.

«Le è caduto dalla tasca dei calzoni, ne ha molti altri che vengono fuori, li tenga meglio, i soldi.»

Allora capì, ma non provò niente, né paura, né impaccio. «Grazie», disse al bagnino, prese il foglio, se lo mise in tasca e ricominciò subito a dimenticare tutto, escluso Simona, e il mare che aveva davanti, azzurro, incandescente di sole e di barbagli.

Ma non poteva stare sempre lì. Riattraversò la spiaggia fra decine di corpi stesi sulla sabbia rovente e si rimise a sedere sul muretto, fissando lo sguardo sulle macchine posteggiate sotto gli alberi. Ora doveva proprio andare alla polizia. Ma non vide l’Alfa. Al posto dell’Alfa c’era un vuoto, come in bocca quando manca un dente. Non capì subito che la macchina non c’era, continuò a guardare, sperando forse, assurdamente, che l’auto ricomparisse al suo posto, ma il vuoto rimaneva vuoto. Allora cominciò a guardare un po’ più in là e un po’ più in qua: forse credeva di averla messa lì, dove adesso c’era il vuoto, e invece era oltre.

Non c’era nessuna Alfa, né a destra né a sinistra di quel vuoto. Sentì freddo, pur in tutto quel caldo rovente, si alzò, e attraversò lo stradone e andò dove era quel vuoto.

Un vuoto è un vuoto, e in un vuoto non c’è niente. S’irrigidì. La macchina lucida e ragionante del suo cervello riprese a funzionare perfettamente. Aveva messo lì l’Alfa, proprio in quel punto, l’aveva guardata per ore e ore, dall’alba, perché dentro c’era Simona e se ora non c’era più, era perché qualcuno l’aveva portata via.

Non poteva essere. Si mise a camminare in fretta sul lungomare, guardando tutte le macchine. Poi rallentò, stanco, come profeticamente convinto dell’inutilità di ogni ricerca e anche per l’accecante bagliore riflesso dalle auto parcheggiate al sole. Erano parcheggiate da per tutto, sulla strada, sui vialetti che conducevano in pineta, disordinatamente, qualcuna con le portiere aperte, altre con dei costumi da bagno stesi ad asciugare sul tetto o alle maniglie delle portiere. C’era qualche Alfa, ma non era dello stesso colore o della stessa cilindrata.

Poi si fermò, al sole, quasi in mezzo allo stradone del lungomare, svuotato di ogni vitalità da quell’assurdo che accadeva. Un’auto suonò per farlo spostare, ma lui non l’udì e l’auto gli passò a pochi centimetri, il guidatore in costume da bagno con una ragazza vicino, disse: «È sbronzo già a quest’ora».

Invece era lucido e cosciente. Ragionava con lucida coscienza. La macchina lui l’aveva messa laggiù, davanti al bar sulla spiaggia, fino dall’alba, per ore e ore era stata lì e lui aveva continuato a vederla. Non poteva sbagliare su questo. Anche se sentiva di essere in uno stato anormale, sapeva di non delirare, di non avere allucinazioni, almeno fino a quel punto.

Se adesso l’auto non c’era più, era perché qualcuno l’aveva portata via. E se era stata portata via, non l’avrebbe ritrovata lì intorno, sulla spiaggia, in paese. Chi l’aveva presa era andato lontano. Era inutile cercare. Per questo stava fermo, lì, in mezzo alla strada. Le auto lo sfioravano, a destra e a sinistra, qualcuna suonava per farlo spostare, ma lui non udiva, o non voleva. Vedeva Simona, dolcemente e rigidamente ripiegata nel baule, e l’Alfa, guidata da mani estranee, che andava non sapeva dove. Era assurdo, ma era così.

Un vigile, che era a un lontano incrocio, lo vide e dopo un poco si mosse verso di lui, immacolato nell’immacolata uniforme, camminò stando alla magra ombra degli alberelli sul lungomare, e quando lo raggiunse e lo vide fermo, come un’incredibile statua in mezzo allo stradone, lo guardò negli occhi, senza poter capire però, come fossero occhi finti, che cosa potessero esprimere, forse nulla.

«Si sente poco bene?» disse a quegli occhi alieni, come quelli di un essere extraterrestre.

Lui vide solo il bianco accecante di quell’uniforme bianca. Udì e capì le parole, e capì anche il pericolo e si rese conto di trovarsi in mezzo alla strada, ma aveva bisogno di tempo per rispondere, per staccarsi da quei pensieri, da Simona che non gli era più vicina neppure come semplice spoglia mortale.

«No», disse alla fine, staccandosi da quei pensieri.

«Non stia qui in mezzo alla strada», disse il vigile bianco accecante, «e non stia neppure tanto al sole.»

«Sì», disse. Rigido attraversò la strada, raggiunse il muretto, lo scavalcò e camminò sulla sabbia, verso il mare. «Vieni, Simona», disse. La tenne per mano, ed era come se sentisse la mano di lei nella sua. Si fermarono quando le onde arrivarono a bagnare le sue scarpe. Il sole era una parete rovente che bisognava spingere camminando, ma dal vasto mare arrivava un alito meno bruciante che sembrava fresco e lui le disse: «Ci siamo riusciti, Simona». C’erano riusciti, erano arrivati al mare. La tenne stretta forte forte per la mano, così forte, finché non sentì dolore, allora aprì il pugno chiuso e vide che nel palmo teneva sempre la conchiglia e stringendo si era tagliato: aveva una sottile riga di sangue nel palmo.

5.

L’Alfa era stata presa da una ragazza tedesca in calzoni lunghi neri e camicetta giallo-ginestra. Doveva andare nel paese vicino a ritirare un paio di occhiali che le si erano rotti giorni prima. Erano gli unici affumicati e con le lenti che avesse. Gli altri avevano le lenti, ma erano chiari e con quel sole la facevano soffrire troppo.

Era salita sulla macchina come fosse sua. L’aveva scelta perché l’Alfa era l’auto italiana che guidava meglio. Certo, il proprietario poteva vederla e fermarla, ma lei gli avrebbe spiegato che aveva bisogno di andare in paese a ritirare gli occhiali e lui avrebbe capito. Ma di solito, al mare, nessuno guarda la sua macchina: sono in acqua, o al sole, o al bar.

Innestò la marcia e uscì dal parcheggio, tranquilla, tutta abbronzata, perché era dalla fine di aprile che si trovava al mare. Si chiamava naturalmente Kate. I primi tempi che era lì, quando aveva bisogno della macchina, si fermava sulla strada e alzava un braccio. Non doveva mai aspettare troppo, i calzoni lunghi o quelli corti o il due pezzi funzionavano meglio di un segnale di stop della polizia stradale. Al principio era stato molto divertente, aveva fatto diverse simpatiche conoscenze e aveva vissuto piacevoli e brevi vicende, senza complicazioni, precisamente quelle che le erano gradite.

Ma, col passare delle settimane, aveva dovuto riflettere e fare un bilancio. Aveva bisogno della macchina quattro o cinque volte al giorno, per brevi passaggi. Siccome la quasi totalità delle auto che si fermavano al suo segnale di stop erano occupate da uomini soli, uno o più, alla fine di una settimana veniva un conto impressionante di piacevoli, brevi, ma troppo numerose avventure. Anche se naturista per istinto ed educazione, era pur sempre figlia di un buon avvocato berlinese e anche lontana dalla patria desiderava tenere una certa linea. Un passaggio, lì in Italia, concesso da un giovane latino, veniva a costare troppo. Aveva scoperto che i latini erano individui freddi, razionali, estremamente concreti. In Germania con un sorriso, una frase gentile, al massimo lasciandosi mettere una mano sul ginocchio, otteneva il passaggio: i tedeschi erano romantici. Qui in Italia il prezzo di un passaggio, anche solo per andare dalla spiaggia a comprare latte e mele al supermarket, era troppo alto.

Fin dai primi di giugno aveva deciso di non chiedere più passaggi. Se il tragitto era abbastanza breve andava a piedi. Se era lungo, prendeva una delle tante macchine parcheggiate dappertutto. Erano quasi sempre aperte, le chiavi nel cruscotto, saliva, le usava come fossero sue e poi le riportava dove le aveva prese, o lì vicino. Finora non le era mai accaduto nulla, probabilmente i proprietari non se ne erano neppure accorti e del resto lei seguiva questo sistema solo nei casi importanti. Gli occhiali erano una cosa importante, non solo per vedere bene senza essere accecata dal sole, ma anche perché la sua miopia era molto sexy e lei lo sapeva.

Ciò che le piacque dell’Alfa che stava guidando verso il vicino paese fu la pezza colorata messa sul sedile. Quel giallo era festoso e misterioso, non si capiva il perché di quella stoffa in un’auto in riva al mare, ma le auto nelle località balneari possono contenere le cose più inverosimili, anche delle scarpe per pattinare sul ghiaccio, o una zappetta da orto. Dalla spiaggia al paese vicino vi erano ventidue chilometri di un largo stradone fra campi piatti e dolcissimi, e lei guidò piano anche se la strada era abbastanza libera, e siccome al tatto quella inspiegabile pezza gialla che aveva vicina era morbida, invogliante per una donna, poteva far desiderare un abito nuovo, vistoso, da mare, con la destra continuava a toccarla. Poi ne tirò un lembo per vederla meglio da vicino e la pezza scivolò dalla spalliera e scoprì la grossa macchia sul sedile.

Al momento la tedesca Kate non vide la macchia, presa dalla guida e dall’esame della stoffa, poi, costatato che si trattava di un tessuto molto dozzinale, probabilmente da tende, volle rimetterla a posto sulla spalliera del divano, e allora vide la macchia.

Le macchie di sangue, qualunque colore prendano secondo la materia in cui sono penetrate, devono avere qualche cosa di particolare perché quasi tutti le riconoscono. O forse è un atavico istinto che ce le fa sentire, se sappiamo che, anche se sono scure come una macchia di olio o di inchiostro o di altro, sono invece macchie di sangue. Anche lei, la tedesca Kate, lo sentì, d’un tratto senza ragione, e fermò l’auto. Forse cominciò a comprendere che quella pezza gialla non era una futile decorazione di colore.

Qualche cosa l’inquietò, anche se non era né sensibile, né paurosa. Una macchia di sangue non è necessariamente una macchia di sangue umano, ma contro le intuizioni irrazionali, contro l’inconscio atavico, non vale nessuna obiezione. Kate ebbe paura. La macchia era di sangue umano, pensava, era stata volutamente coperta da quella vistosa pezza, e quindi era recente. Poteva essere stato un incidente, forse il proprietario dell’auto aveva dovuto trasportare all’ospedale qualcuno rimasto ferito in una disgrazia stradale e il sedile gli si era macchiato, ma anche se probabilmente era così, la paura rimase, gli istinti ereditari, del tempo della vita nelle foreste, quando ogni segno, anche il più normale, era indizio di pericolo, le facevano sentire un’acuta angoscia che la ragione non aveva ancora motivo di giustificare. E c’era angoscia in tutta l’auto; d’improvviso la sentì anche se a parte quelle macchie era un’auto come tante altre, nobilmente invecchiata ma non svilita, ricca di centinaia di migliaia di chilometri, di tutte le strade fatte, di tutti i paesi attraversati, di tutto il sole, le piogge, la polvere presa e che l’avevano come permeata, resa quasi un essere umano che abbia vissuto e sofferto.

Eppure l’angoscia restava, si respirava, lì dentro, e la tedesca Kate, animale intuitivo e solo superficialmente razionale, discese di colpo. Non capiva perché, ma discese ugualmente. Ora non le piaceva assolutamente nulla di quell’auto, e la pittorica pezza gialla le dava un senso di incubo invece che di festoso.

Per lo stradone passavano continuamente delle auto, qualcuna l’avrebbe portata in paese a ritirare gli occhiali. Si allontanò sotto il sole che la rivestiva come un abito di fuoco. Preferiva l’alto prezzo che avrebbe dovuto probabilmente pagare per un passaggio, allo stare in quell’auto, e dopo un centinaio di metri si fermò e alzò un poco il braccio a una bruna Flaminia che subito dolcemente rallentò.

«Può portarmi a Latisana?» disse al guidatore; era un uomo molto anziano, ma forse era meglio, a quell’età non erano poi molto aggressivi.

L’uomo non la guardò neppure in viso, le guardava la camicetta, accennò di sì e aprì la portiera per farla salire.

L’Alfa rimase sullo stradone, al sole, vicino a un mormorante canaletto che dava un senso di frescura. Ma non per molto. Dal fondo della dirittura due militi della polizia stradale stavano arrivando in moto. Passarono poco dopo accanto alla macchina e videro che era vuota. Si fermarono una decina di metri dopo e guardarono in giro. Forse il proprietario e la sua ragazza stavano pascolando in giro. Non vi era nessuno, però, sui campi che arrivavano fino al mare e al cielo. E non vi erano neppure osterie per qualche chilometro, né alcun luogo dove fermarsi. Poteva essere solo una macchina abbandonata. Guardarono nell’interno e videro subito la macchia sul sedile vicino al posto di guida, non più coperta dalla pezza gialla. Non pensarono nulla, agirono. Frugarono nelle tasche delle portiere, sotto i sedili, nel cassetto del cruscotto, presero le chiavi, cercarono quella del baule e l’aprirono. Il sole bruciante illuminò il viso di Simona, l’aria calda, ma che sapeva di mare, di sabbia, di pino, la rivestì, l’avvolse.

Uno dei militi prese in mano la bottiglia del latte, poi capì che era stato un gesto stupido, anzi, contro il regolamento; non avrebbe dovuto toccare nulla, e la rimise a posto.

«E chiudi quel baule, furbo», gli disse il compagno. «Vai al comando, io resto qui.» Restò lì, sotto il sole che lo rincretiniva, con l’immagine di quella ragazza accucciata nel baule e quella incongrua bottiglia di latte, facendo ogni tanto nervosi segni alle macchine che arrivavano, di sbrigarsi a passare.

Poi arrivò la macchina del comando. L’ufficiale guardò Simona appena il milite gli ebbe aperto il baule, vide che aveva una scarpina calzata male, ebbe quasi la tentazione di rimettergliela a posto.

«Chiudete», disse. Guardò i due militi. «Restate qui. Torno fra poco. Non spostate la macchina.»

Risalì in auto, l’autista gli richiuse lo sportello alle spalle, rispettosamente.

Edoarda in quello stesso momento entrò per la terza volta in acqua. Questo le serviva a dimenticare due cose. Il suo corpo, che nel due pezzi era troppo esposto quando era distesa sulla spiaggia, o peggio ancora in piedi e andava al bar a bere una bibita. Si era costretta a metterlo contro la sua sensibilità puritana, benché in camera, quando se l’era provato e si era vista allo specchio avesse fatto: «Oh». Non voleva più essere puritana, non voleva più neppure essere Edoarda, Arda, Ardina, voleva essere un’altra. Una qualsiasi, ma un’altra.

La seconda cosa, o persona che doveva dimenticare, era Ernesto. E aveva pochi mezzi per non pensare a lui. Dormire, guidare l’auto, o nuotare. Nuotando non pensava più a nulla, o quasi. Non si ricordava di essere Edoarda, di essere quasi vecchia, di essere legata a un Ernesto che non voleva essere legato a lei. Ma non si può vivere sempre nuotando. Verso l’una uscì dall’acqua, si stese al sole per un poco, poi andò in cabina.

Rivestendosi nella cabina paurosamente afosa, rise infelice, e infelice uscì, consegnò la chiave al baldo bagnino, attraversò lo stradone e salì sulla sua auto. Era una casseruola rovente, dentro sembrava di essere dei polli da friggere. Mise in moto, infelice e con molta infelicità si diresse verso l’albergo.

A quell’ora i viali nella pineta erano deserti o quasi, tutti erano in spiaggia o a mangiare in ombrose sale da pranzo. Il suo albergo era un po’ nell’interno e per raggiungerlo fece il lungomare per godersi ancora con gli occhi i colori delle centinaia di ombrelloni, poi voltò a destra, poi a sinistra, poi ancora a destra in una stradina senza alberi, accecante di sole, e d’improvviso dovette frenare. Lui era lì, in mezzo alla strada, a cuocersi al sole, e le impediva il passaggio, da una parte e dall’altra. In apparenza era un giovane, con una terribile camicia a quadri, la testa rapata quasi come uno schiavo nubiano, una mano sollevata, come a dirle di fermarsi, o forse voleva picchiarla.

Ma c’era qualche cosa in lui, che non era più umano. Poteva sembrare semplicemente un ostacolo, come se un albero fosse caduto di traverso, una legnosità non vitale che le ispirò non paura, ma pena.

Suonò il clacson, appena, e allora l’ostacolo sembrò vivere, si avvicinò alla macchina, appoggiò le mani al finestrino aperto, la guardò. Era un essere umano, e lo sguardo era inquietante. Una crudele inquietudine.

«Dov’è Simona?»

Era un essere umano e aveva anche una voce. D’improvviso lei capì che voce era: di bambino. Era grave, era roca, eppure era di bambino.

«Simona?» lei disse, inquieta come lo sguardo di lui, eppure con tanta pena.

«Era nell’Alfa. Perché l’hanno portata via?»

Forse era ubriaco?, lei pensò, ma capì che non lo era. «Non sta bene?» gli chiese. Nella stradina c’era soltanto il sole, una specie di lava liquida, trasparente. Era incredibile, ma lei non provava nessuna paura. Solo pena.

«No, non sto bene. Sono pazzo.» La luce nello sguardo di lui era cambiata, l’occhio era divenuto cosciente. «Cerco Simona, ma Simona è morta. Scusi.» Si staccò dal finestrino.

La strada era libera, lei poteva andare. Schiacciò la frizione, ma mentre stava per innestare la marcia lo vide cadere a terra come un cow boy in un film colpito da un proiettile, le mani artigliate sul petto, la bocca aperta in una ricerca spasmodica di aria, e udì lo scricchiolio della ghiaietta della stradina, smossa dal corpo del ragazzo che cadeva.

Spense il motore, scese dall’auto, si avvicinò a lui, ormai semplicemente un ostacolo, un corpo; gli si accucciò vicino e solo allora vide che dalla tasca dei suoi calzoni erano usciti tre o quattro biglietti da diecimila, e questo stupidamente la colpì più che quel ragazzo privo di sensi.

Provò a sollevarlo, ma si rese conto che lei era una donna, sempre al limite dell’esaurimento. Il ragazzo non doveva essere pesante, così lungo e magro come era, ma lei non gliela faceva e per la strada non passava nessuno.

Prese la borsa che era nell’auto, una grande borsa da spiaggia, c’era tutto meno quello che poteva servire. Poi trovò il bottiglino della lavanda, ne inumidì il fazzoletto e lo passò sul viso del ragazzo, sulla fronte, glielo premette contro il naso, perché lo respirasse. Poteva fare qualche cosa?

Fece. Il ragazzo scosse la testa, ancora prima di aprire gli occhi, si sollevò seduto. «Simona», disse. Poi aprì gli occhi, la guardò, scrollò il capo. «Scusi», disse.

Lei lo aiutò a rialzarsi. Raccolse i biglietti da diecimila. «Questi sono suoi», gli disse. Doveva essere stato il sole, anche lei era stravolta.

Lui mise i soldi in tasca. «Scusi», disse.

«Salga. L’accompagno a casa.» Lo aiutò a salire perché sembrava che stesse di nuovo per svenire. «Dove abita?» gli domandò.

Lui respirava male, faticosamente, lo sguardo non era più inquieto, era cosciente e infelice. «Mi lasci dove vuole.»

Lei mise in moto. «È meglio che vada a casa. Abita in qualche albergo?». Vide il ragazzo scuotere il capo.

«Non può stare in giro così, deve riposarsi, farsi vedere da un medico.» Non le era piaciuto quel modo in cui era svenuto artigliandosi le mani al petto come un cow boy colpito da una pallottola. Forse non era uno svenimento comune, ma qualche cosa di più.

Gli vide abbassare il capo sul petto. Lo scosse, lui tentò di alzare il capo, volse un momento lo sguardo, sembrò dire ancora «Scusi», poi le scivolò addosso svenuto, mentre lei guidava.

Lo portò nel suo albergo, era in fondo, la casa più vicina. Era piccolo, con persone gentili che non s’irritarono di dover trasportare un ragazzo svenuto fino al secondo piano dove era la camera di lei.

«C’è in sala il dottor Valganna che sta pranzando», le disse il gentile padrone dell’albergo, «glielo chiamo subito.»

Il dottor Valganna era un milanese, buono e stanco, il caldo lo rendeva ancora più stanco, ma anche più buono. Fece rinvenire il ragazzo disteso sul letto con piccoli schiaffetti sulle guance e con qualche carezza sulla fronte. Quando lui aprì gli occhi gli sorrise paterno. «Andiamo meglio, eh? Colpo di calore», disse, e scherzò: «Oggi lo piglio anch’io, vuol dire che mi farà rinvenire lei». Gli aprì la terribile camicia a quadri. «Sentiamo il cuore.» Gli sollevò la canottiera, non aveva nessuno strumento, appoggiò direttamente l’orecchio sul torace, arcuato, forte, senza peluria.

Stette molto così. Lei in piedi lo guardava. Ogni tanto lo vedeva spostare l’orecchio, poi finalmente rialzò il capo. Fece per sorridere, ma sembrava si sforzasse.

«Lo lasci riposare, qui al buio. Non gli dia niente. Se ha sete, solo qualche spicchio di arancia. Stasera le do io un paio di pastiglie per farlo dormire. Domattina starà meglio.» D’improvviso le fece l’occhiolino e lei trattenne un sussulto, non si aspettava un attacco galante in quella situazione, e così diretto, e da un medico così stanco e così buono. D’improvviso capì che non era un tentativo aggressivo. Il medico voleva parlarle.

«Torniamo subito», disse al ragazzo, che continuava a richiudere gli occhi, disteso sul letto più corto di lui, le povere vecchie scarpe che uscivano di qualche centimetro, un patetico buco nella suola della scarpa sinistra. Uscì col medico nel corridoio. Percorsero qualche passo. Il dottor Valganna si fermò, si guardò la cravatta e si accorse che vi era una macchiolina, doveva essere il sugo delle seppie con i piselli.

«Gli capitano anche d’inverno, questi svenimenti?»

Lei disse franca: «Non lo so».

«Quanti anni ha?»

«Non lo so.»

«Io non sono un cardiologo», disse il dottor Valganna. «Al posto suo ne chiamarei uno, il ragazzo lo manderei all’ospedale. È un suo amico?»

Ancora più franca gli disse: «Lo conosco da dieci minuti, è svenuto in strada, vicino alla mia auto, allora l’ho portato qui».

Da basso, dalla sala da pranzo, veniva il chiacchiericcio della gente a tavola, il dottor Valganna sembrò ascoltarlo. «Lo mandi all’ospedale, allora. Può chiamare l’autoambulanza. Vuole che lo faccia io? Se lei non lo conosce…»

L’impulso irragionevole fu più forte di lei. «Non si disturbi, dottore, faccio io.»

Ritornò nella stanza. Lui era seduto sul letto, al lieve fruscio della porta aperta volse il capo. «Simona», disse.

Lei si avvicinò: «Non sono Simona». Gli mise una mano sulla spalla. «Stia disteso, deve riposare, cercare di dormire.»

Ma lui non obbedì a quel dolce comando. «Allora dov’è? Era nell’Alfa. Dov’è l’Alfa?» restò seduto, lo sguardo vago, incosciente.

«Si distenda.» Riuscì a farlo distendere.

Dopo un poco riaprì gli occhi. Erano coscienti. A lei faceva terribilmente pena quel passare dalla coscienza al delirio.

«Scusi, sono pazzo.»

Il suo istinto di maestrina, dedita al dovere, del prossimo, il suo temperamento da «girl scout», un’azione buona al giorno, ormai era stato risvegliato.

«Dove sono i suoi genitori?» gli chiese.

«A Milano.»

«Mi dia il numero del telefono.»

«Non hanno telefono.»

«Mi dia l’indirizzo.»

Li avrebbe fatti chiamare al posto telefonico pubblico più vicino. Doveva avvertirli, forse il ragazzo era fuggito di casa, i genitori erano in ansia, e forse non sapevano che era malato di cuore, i genitori non sanno mai niente dei loro figli.

«No», disse lui. Stava steso diritto, come fosse già morto, e forse lo era, gli occhi aperti che guardavano fissamente il lampadario appeso in mezzo al soffitto. Suo padre, sua madre: che cosa potevano fare?

«Perché no?» lei chiese energica, intenerita. Quel viso, di un bambino che faceva l’uomo.

«Perché no.» Si sollevò a sedere, mise le gambe fuori del letto. «Devo andare.»

«Si rimetta giù, lei sta male.» Tentò di spingerlo perché si ridistendesse, ma lo sentì resistere. «Deve riposare almeno fino a domattina. Rimanga qui, domattina andrà via, se vuole.»

Lui era molto cosciente, adesso. «Devo andare via», disse.

«No.» Gli mise le mani sulle spalle e lo trattenne seduto sul letto con tutte le sue forze, finché lui non si afflosciò, disteso, il viso bruciato di sole sul bianco del cuscino.

«Devo andare via», le ripeté.

«Domattina, se starà meglio», gli disse ferma.

«Lei non sa.» Era così cosciente, troppo cosciente, e si mise a piangere.

«Che cosa non so?»

«Mi lasci andare.» Piangeva perché Simona era morta e non aveva visto il mare e non avrebbe più visto nulla, e non era più nulla e poi, continuando a piangere, si mise a ridere soffocato. Avevano rubato la macchina con dentro Simona morta, andavano in giro, non sapendo di portarsi appresso una morta.

«Non faccia così, stia calmo», lei lo sgridò, ma lui continuò a ridere, la bocca sul cuscino, poi si placò di colpo, sfinito.

«C’è in giro un’Alfa con una ragazza morta nel baule. L’Alfa l’ho rubata, anche i soldi li ho rubati. La ragazza morta l’ho messa io nel baule. Adesso forse mi lascerà andare.»

Lei non poteva capire. L’Alfa, il baule, la ragazza morta, i soldi rubati. E voleva capire. «Prima deve spiegarsi meglio», disse. Ebbe solo un attimo di paura pensando, immaginando, una ragazza morta nel baule di un’auto, ma la pena per quel viso duro, spietato, eppure infantile, era più forte.

«Mi lasci andare.» E cominciò a spiegarle, tanto ormai era tutto uguale.

Prima di portarlo via dal suo albergo cercò ancora il dottor Valganna e gli chiese se poteva portare il ragazzo nella sua auto all’ospedale di Latisana.

«Credo di sì, ma li avvisi di fargli subito un elettrocardiogramma, prima di qualunque cura.»

Due vecchie signore, che chiacchieravano nella sala dell’albergo, li seguirono con lo sguardo mentre loro uscivano. Egli camminava sicuro, diritto, e salì in auto vicino a lei che guidava, senza guardare nessuno. Come lei. Per le vecchie signore che non staccarono lo sguardo da loro finché la macchina non fu partita e scomparsa alla vista, erano una delle tante coppie illegali e un poco indecenti.

«Non serve a niente andare a Milano», lui disse mentre lei guidava sullo stradone verso il paese. «Mi lasci all’entrata del paese, al primo carabiniere che incontro dico tutto.» Era lucido, razionale, come prima di entrare nel garage del Fergoni. Ormai capiva che cosa era successo e che cosa sarebbe accaduto in seguito.

«Voglio portarla dai suoi genitori. Deve essere suo padre a decidere. Per lo meno deve sapere.»

Dopo il ponte sul canale, il traffico divenne più intenso, in cielo vi erano molte nuvole che attenuavano il calore, ma forse era peggio così, perché adesso sudava. Poteva darsi che non fosse per il caldo, ma per la storia che le aveva raccontato il ragazzo. Gliel’aveva raccontata in modo un po’ confuso, ma lei aveva capito lo stesso, aveva veduto lo stesso l’autorimessa del Fergoni, il quartiere di grattacieli all’estrema periferia di Milano, Innocenzo viscido e corruttore, e aveva veduto soprattutto il mare che quei due ragazzi, Simona e Duilio, avevano avuto negli occhi da sempre, da quando erano bambini.

Aveva capito. Ma non poteva far niente per lui: era vinto, malato, Simona era morta e la legge lo attendeva. Aveva pensato di portarlo a Milano dal padre, di consegnarlo ai genitori. Anche se era una «girl scout» non poteva fare di più.

«C’è un blocco», disse lui fissando lo stradone in fondo al quale si vedeva una lunga fila di macchine ferme e già si distingueva il casco bianco del milite della polizia stradale.

Era un blocco, infatti. Dalla questura di Milano era arrivato il fonogramma col numero dell’Alfa rubata e col resoconto della rapina al garage di Fergoni. La polizia stradale che aveva già trovato l’Alfa con la ragazza nel baule, aveva capito perfettamente. La ragazza era la compagna del rapinatore, rimasta uccisa durante la rapina. Il rapinatore aveva abbandonato l’Alfa e certo aveva rubato un’altra auto per fuggire. C’era ancora una minima speranza che fosse lì, nella zona di Lignano dove era stata ritrovata l’Alfa. Se era così, non avrebbe più potuto sfuggire. C’era il blocco stradale lì, sullo stradone per Latisana; ce n’era un altro sul traghetto sul Tagliamento, e la lancia della guardia di finanza incrociava per la laguna di Marano.

La fila delle auto fermate dal blocco stradale era molto lunga, Edoarda fermò dietro una Volkswagen e vide il casco bianco del poliziotto a oltre duecento metri. Era piena stagione, l’afa era sfibrante, e qualche guidatore suonava il clacson, ma subito il poliziotto accorreva e lo faceva tacere.

Quello che la polizia cercava era un individuo sui vent’anni, alto, magro, dai capelli completamente rasi e con una camicia a quadri di tutti i colori, dal rosso al giallo, al blu, al verde. La descrizione era del Fergoni.

«Adesso scendo», disse Duilio. «Se mi trovano sulla sua macchina ci va di mezzo anche lei.»

«E dove pensa di andare?» gli disse ironica. «Le correrebbero appresso, anche se fuggisse per i prati.»

«Non ho nessuna intenzione di fuggire», le disse. Era proprio tanto cosciente, ora, senza più nessun bisogno, o fantasia, o delirio. «Volevo scendere solo per non comprometterla. Vado laggiù da quei poliziotti, ed è chiuso.»

«Non si preoccupi di compromettermi.» Lei non aveva avuto mai rapporti con rapinatori, ma sentiva che i veri rapinatori erano diversi da quel ragazzo. Non sapeva che cosa voleva fare, non sapeva che cosa poteva accadere una volta che la polizia l’avesse trovata insieme con lui. Sapeva soltanto che non voleva lasciarlo solo. Finché fosse stato possibile.

La fila di auto si allungava, dietro la loro ne erano arrivate già altre quattro e il poliziotto implacabile con la paletta le faceva mettere in coda. All’altra estremità della coda, insensibili al sole di pieno pomeriggio, due militi della polizia stradale e due carabinieri esaminavano i documenti dei viaggiatori e le loro facce. Per ogni macchina occorreva almeno un minuto, e anche più. Vi era qualche giovane con la camicia a quadri, ma non aveva la testa rapata. Qualche tedesco aveva i capelli rasati ma, a parte che non portava la ricercata camicia a colori violenti, era piuttosto anziano, e loro cercavano invece un giovane sui vent’anni.

Dopo quasi mezz’ora, le auto in fila formavano una coda di quasi mezzo chilometro, tutti erano scesi perché era impossibile stare nella macchina divenuta un forno. Edoarda aveva raggiunto il quarto posto. Aveva solo tre macchine davanti. Vedeva le facce dei militi della polizia stradale e quelle dei carabinieri. Aveva paura di sentirsi male, per il caldo, l’angoscia, e l’indifferenza di quel ragazzo seduto vicino a lei che non aveva nessuna paura, pur sapendo che fra pochi minuti sarebbe stato arrestato. Lo vedeva affondato nel sedile, il capo basso, completamente disinteressato della propria sorte, e di tutto.

A una decina di metri c’era l’ufficiale della polizia stradale, all’ombra di un piccolo, solitario alberello, ombra vaga e inconsistente, tanto per non rimanere fulminato dal sole. Guardò l’orologio, guardò la lunga fila di macchine. Si avvicinò ai militi.

«Riprendiamo il blocco fra dieci minuti. Adesso fate passare svelte tutte le auto, se no s’ingorga troppo», disse al milite con la paletta e ai carabinieri.

La paletta del milite cominciò ad agitarsi veloce: via, via, via. Lei la vide senza credere a quello che vedeva. Via, via, via, la paletta mulinava in aria, via, via, via. «Ci lasciano passare senza controllo», disse a Duilio. Anche lui aveva visto, ma era rimasto immobile, privo di ogni emozione. A che serviva? Ora provava solo una continua sonnolenza.

Dietro di lei, le altre auto che avevano visto il segnale di via libera strepitavano col clacson. Passò veloce, spinta, sospinta da quello strombettio. Passò sotto gli occhi dei militi e dei carabinieri col suo ragazzo dalla camicia a quadri e dalla testa rapata, proprio quello descritto dal fonogramma della questura, ma militi e carabinieri non guardavano più nell’interno delle auto, guardavano il caos di auto che si era formato, le decine di auto che tentavano di superarsi per guadagnare la via libera, assordati dalle brusche accelerate dei motori.

Era in salvo, lei pensò, guidando veloce a dieci centimetri dalle macchine che aveva davanti, facendo ogni tanto qualche rabbioso sorpasso. Non lo avevano ancora arrestato, e lei poteva fare ancora qualcosa per lui. Ma che cosa? E perché? Perché d’improvviso il primo traviato in cui inciampava diveniva per lei così importante? Ed era saggio, era prudente, era ragionevole portarsi appresso, e non sapeva neppure dove portarlo, un tentativo di delinquente, uno squallido esempio di disadattato come quello? Che cosa poteva avere in comune con lui?

Lo guardò, sembrava un manichino. Se non gli avesse visto tremare le mani, poggiate sulle ossute ginocchia, un tremito leggero ma visibile, avrebbe potuto pensare che fosse di nuovo svenuto. «La porto da un avvocato», disse. «A Trieste ho un amico avvocato, sono stata proprio ieri a trovarlo. Dirà lui che cosa si può fare.»

Le sembrava di poter rispondere a tutti quei perché, a tutte quelle domande, la voce di suo padre scavalcò di nuovo la tomba e le disse di nuovo che o c’era uno scopo per vivere o, se non c’era, non c’era vivere. Smise di guardare il disperato manichino che aveva a fianco e imboccò lo stradone per Trieste. Forse l’avvocato Tucher poteva salvare qualche cosa di quel resto di uomo che soffriva vicino a lei.

«Edoarda è soltanto una qualunque...» La sorella di Ernesto disse la parola che cominciava per p, e la disse al vezzeggiativo, che in questo caso, con quel tono di voce, era un dispregiativo.

Ernesto stava sfogliando una mastodontica rivista di attualità, quasi trecento pagine, copertine d’oro e tanta pubblicità di frigoriferi, busti, guaine, detersivi, e ogni tanto guardava oltre la terrazza dell’albergo, il mare. Il miglior angolo di mare del Tirreno visto dalla terrazza del migliore albergo di Sanremo. Non alzò il capo, come non avesse udito.

«Forse ti è sfuggito un termine sbagliato», stava divenendo pallido, mentre parlava, lui stesso si sentiva divenire pallido. «Ti prego di dichiararmi che non volevi dirmi quello che hai detto.»

Era una dolce mattina, neppure le dieci, il monumentale servizio d’argento della prima colazione scintillava dolcemente sul carrello: il portaburro, il portamiele, la lattiera, la caffettiera, la caraffa della spremuta d’arancia, il cestino del pane, il vassoio con le fettine di pane tostato. Tutto scintillava argenteo al sole.

«È inutile che mi parli con quel tono da pastore quacchero. Edoarda è una...» La sorella ripeté la parola, distintamente, quasi con la dizione di una annunciatrice alla televisione. «E ti spiego anche perché: basta che fischi e lei viene da te. E questo da anni. Telefoni a lei, invece che a una casa di appuntamenti, e lei arriva. Perché è una...»

Ernesto si era alzato. Era abbastanza alto, abbastanza magro, abbastanza pallido, adesso, molto pallido. A capo basso meditava sul suono di quella parola: p...anella, p...anella. «Eppure questa parola non mi piace», disse alzando il capo e fissando la sorella. La colpì con uno schiaffo violento e freddo. «E non mi piace neppure picchiarti. Deve essere la prima volta da quando siamo nati, se escludiamo le liti da bambini, di cui non mi ricordo. E ti prego di dichiararmi, ho detto dichiarare, che non intendevi dire quella parola.»

«Ma perché succedeva questo?» lui pensò, osservando con distacco il viso della sorella deformato dall’oltraggio subito per lo schiaffo. Stavano parlando di fuoribordo, sua sorella pensava di comprarne uno per fare qualche giro, la vita di albergo e di spiaggia era un po’ monotona, voleva fare qualche corsa lungo la costa. Nella ciclopica rivista di attualità c’era anche qualche pubblicità di fuoribordo ed Ernesto le stava osservando, quando lei aveva detto astiosa: «Forse tu, invece del fuoribordo, preferisci la compagnia di Edoarda. Perché non le telefoni? Fai il numero, e lei corre». E siccome lui non le aveva risposto, aveva aggiunto: «Edoarda è una qualunque...»

Nel viso stravolto della sorella le labbra si mossero, al principio non produssero alcun suono, poi la voce esplose: «Te lo dichiarerò finché vuoi: è una... è una... è una... è una...»

La stanza era piena di quelle quattro sillabe urlate, di quella cadenza in ella, ella, ella, oltraggiosa eppure quasi musicale, ma al quarto schiaffo le quattro insulse e inutili sillabe smisero di colpo di echeggiare. Ingobbita dalla paura, non per gli schiaffi, ma per l’occhio agghiacciante di lui, lei si rannicchiò sulla poltrona per sfuggire ad altri schiaffi e cominciò a piangere.

Lui uscì sul terrazzo, si accese una sigaretta, guardò la sfilata di palme lungo la strada che dall’albergo conduceva al mare, poi rientrò, spense la sigaretta appena iniziata nel portacenere, guardò la sorella che non piangeva più e che già lo seguiva con lo sguardo. «Non ti consiglio di ripetere quella parola», le disse. Attese, ma lei non ebbe il coraggio di ripeterla, anche se lo voleva. Sedette ancora davanti alla gigantesca rivista, ma non fece finta di sfogliarla, fissava invece la sorella, i suoi occhi scuri da gallina cattiva. «Ti devo parlare. Se ti è possibile ascoltami senza interrompere. Il tuo comportamento di prima mi ha reso nervoso, e non so se posso sopportare interruzioni. Devo parlarti di te, di me, e anche di Edoarda.»

Al nome di Edoarda, vide la sorella imbruttirsi in viso ancora di più. A sua sorella non piacevano i nomi di donna, non piacevano le donne, non le piaceva neppure di essere, lei stessa, donna.

«Stai attenta, non ti conviene interrompermi», le disse, e lei non parlò. «Devo spiegarti che sono quasi nove anni che ti sono vicino non solo come un fratello, ma anche come un infermiere, un medico, uno psicanalista e, qualche volta, come una baby-sitter. Fa parte dei miei doveri di fratello e per compiere questo dovere ho sacrificato il mio lavoro e tutta la mia esistenza. Il mio ufficio pubblicità che aveva raggiunto il terzo posto in Italia, in questi anni è sceso al quinto. Io non ho tempo per lavorare, devo portarti a spasso, devo starti vicino quando sei depressa, devo accompagnarti anche dal parrucchiere e rimanere lì perché quando ti mettono il casco in testa tu hai paura e hai bisogno che ti stia seduto davanti a sorriderti. Non ho mai avuto tempo, inoltre, per la mia vita privata e per la mia vita sociale. Tu hai paura di essere abbandonata, di rimanere sola e non sopporti la compagnia di nessuno. Così io non ho più amici, non ho più relazioni. Qualunque persona ti faccia conoscere, tu la odii. Naturalmente non ho potuto avere neppure relazioni femminili, e tanto meno sposarmi. Non che io desideri in particolar modo sposarmi ma, anche se lo desiderassi, non lo potrei. Teoricamente, e finora anche in pratica, sono condannato al celibato perpetuo per amor fraterno. E adesso Edoarda. È stata l’unica donna che abbia avuto la forza di rimanermi vicina tanti anni. È vero: io telefono e lei accorre. Non avrebbe nessun motivo di accorrere, né d’interesse, né altro. Ma accorre lo stesso. Non ha nulla in cambio: solo umiliazioni. Tratto molto meglio la mia domestica che lei. Ci sarà un motivo perché lei si comporta così, e infatti c’è, ma tu non lo puoi capire: si chiama amore. Una che vive di odio e di fiele come te non può capire un motivo simile. E appunto perché sapevo che era per amore che Edoarda restava con me, ho sempre fatto di tutto per staccarla da me, perché avevo dedicato la mia vita a te, per farti guarire, per farti diventare una donna normale. Ho sacrificato sempre tutto per questo scopo, anche Edoarda. Ora basta.» Alzò la mano brusco. «E non interrompermi. Ora basta, ho detto. E non perché tu abbia usato quel volgare e stupido termine parlando di Edoarda. Basta perché è più di un anno che sei guarita, completamente, assolutamente guarita, e il nostro dottore ha continuato a dirmelo e a consigliarmi di non sprecare più tempo per te. È più di un anno che continui a fingere di essere ancora malata, reciti delle crisi che non ti vengono, ti lamenti di disturbi che non hai.»

6.

«Perché sei egoista e ti sei abituata alla vita comoda insieme con me e a sfruttare, come un parassita, le persone che ti vogliono bene. L’egoismo non è una malattia, è un difetto di carattere. Io sono riuscito a guarirti dal tuo male, ma non posso guarirti dall’egoismo. Se restassi con te, farei il tuo male, rimarresti per sempre un’impossibile bambina egoista. Era già da molto tempo che pensavo di lasciarti vivere da sola. Adesso è venuto il momento. Non farti venire crisi perché non ci credo, non tentare di spaventarmi prendendo qualche pastiglia e facendomi credere a un tentato suicidio. Non pensare di fermarmi con delle scenate, non ci riusciresti. Da questo momento tu sei una donna adulta e libera. Hai un libretto di assegni, ti lascio anche l’auto, ti lascio la casa di Milano, e io vado via per conto mio. Ti farà bene: hai bisogno di vivere da sola.»

Non che sperasse di convincerla, ma doveva dirle quelle cose. Non era con le parole che si poteva convincere sua sorella, il medico glielo ripeteva sempre. Solo coi fatti.

«Prova ad uscire da questa stanza per andare da quella... e mi butto dal terrazzo», lei disse infatti.

Ernesto si alzò. «Sei adulta e libera.» L’ultima visione che ebbe della sorella fu un piede che sporgeva dalla poltrona, un piede nudo, dalle unghie color naturale, che ogni tanto aveva un movimento brusco, come un tic. Lei era accucciata nella poltrona, gli occhi rotondi, piccoli, cattivi, da gallina cattiva, che gli dicevano: «Prova ad andartene».

Uscì dalla stanza, percorse il breve corridoio e si fermò davanti all’ascensore. Le loro stanze erano al quarto piano. Se si fosse buttata dal balcone poteva facilmente uccidersi, o storpiarsi per sempre. Faceva troppo freddo, lì nel corridoio, per l’aria condizionata. Forse sua sorella si era già buttata dal balcone, se era capace di farlo lo avrebbe fatto subito. Stette ad ascoltare: avrebbe dovuto sentire delle grida. C’era invece silenzio, sentiva solo il cuore che sembrava esplodergli dentro, invece che battere. L’ascensore arrivò e le due portine si aprirono nella cabina vuota. Proprio mentre entrava sentì un grido, poi l’abbaiare di un cane, doveva essere un cane piccolo, che era in giardino e che aveva visto quel corpo umano cadere dal quarto piano, roteare nel vuoto, e piombargli vicino.

«Stai calmo. Non si è buttata dalla finestra. Era un grido qualunque, forse un bambino che giocava col cane.»

Continuò a pensare così finché l’ascensore non fu a pianterreno, finché non arrivò, un po’ rigido, davanti al banco del portiere e cominciò a parlargli. Dalla sala, dietro il banco, una grande vetrata con delle tende trasparenti dava sul giardino. Guardò. Un piccolo cane, come aveva immaginato, giocava con una bambina, e la bambina gridò ancora quando il cane tentò di morderla. Se non si era buttata subito, non lo avrebbe fatto più.

Arrivò a Milano nel pomeriggio e andò subito in ufficio. C’era solo la signorina Lasti, tutti gli altri li aveva mandati in vacanza. Le stanze erano calde, ma ombrose. Alla signorina Lasti non piaceva l’aria condizionata e la spegneva appena possibile.

«Scusi, dottore, riapro subito l’aria condizionata.»

«Grazie, lasci pure così. Preferisco anch’io.»

Entrò nel suo studio; la signorina Lasti sollevò un poco le serrande, e vi fu meno ombra. Era magra, sciupata, legnosa nei movimenti.

«Basta così, grazie», le disse. Sedette davanti alla piccola scrivania, senza nulla sopra, escluso il telefono. «Mi ha cercato nessuno?» domandò.

«No.»

C’era poco lavoro in quella stagione. «Vada pure. Può tornare lunedì.»

In piedi, alta, stanca, un poco goffa, la signorina Lasti disse: «Avrei quel lavoro di schedatura da finire, se non lo faccio in questo periodo, poi non ho più tempo».

«Come crede.» Dopo un poco, attraverso la porta aperta, udì il ticchettio della macchina per scrivere.

Adesso voleva trovare Edoarda. Dopo molti anni, si concedeva la libertà di pensare a lei, di desiderare di stare con lei. Fino a quel momento aveva sempre lasciato che fosse lei a cercarlo: era un modo gentile e crudele per tenerla lontana. Le telefonò a casa. Sapeva di non trovarla, ma era un carattere metodico. Edoarda non poteva essere a Milano, a casa sua, perché era in viaggio e tre giorni prima gli aveva telefonato da Venezia. Ma non si sa mai: poteva essere tornata.

Non era tornata. Nessuno gli rispose. Allora nella rubrica telefonica cercò il numero di telefono dell’ufficio di Edoarda. Una voce maschile gli rispose che la signorina era in ferie e che non aveva lasciato indirizzo.

Tutte le possibilità di trovare Edoarda finivano qui. Ernesto ascoltò il ticchettio irregolare della macchina per scrivere che veniva dalla stanza vicina. Perché la signorina Lasti rimaneva in ufficio a lavorare, con quel caldo? Lo sapeva benissimo; perché non aveva nessun altro posto dove andare, se non a casa, dove sarebbe stata ancora più sola. Perché non aveva nessuno. Anche per Edoarda era un po’ così. La segretaria perfetta, tenace lavoratrice, deve essere orfana, zitella e poco conturbante. Edoarda e la signorina Lasti erano segretarie perfette. «Devo trovare Edoarda», pensò. Non si sarebbe mosso di lì finché non l’avesse trovata.

Era un uomo metodico. Aprì un cassetto, prese un blocco di carta intestata, Ufficio progetti pubblicità Ernesto Ruisso, e dalla tasca interna della giacca prese la stilografica, e l’aprì. Era metodico, freddo, qualche volta era come se fosse scostante, solo Edoarda sapeva che non lo era. E lui voleva trovare Edoarda, ora. L’ultima notizia che aveva di Edoarda era la telefonata che lei gli aveva fatto tre giorni prima da Venezia. Sul primo foglio del blocco scrisse: Venezia, telef. 3 g. fa.

Settantadue ore prima Edoarda era ancora a Venezia, pensò. Con l’auto, e sola. Se non fosse stata sola non gli avrebbe telefonato per cercarlo. Tolte ventiquattro ore di sonno in quei tre giorni, e dodici ore tra i pasti e la toilette, tolte altre dodici ore di «varie», rimanevano a Edoarda ventiquattro ore di viaggio in auto. A una media di sessanta all’ora, era una media minima, in quei tre giorni Edoarda avrebbe potuto compiere, in quelle ventiquattro ore, 1440 chilometri. Da Venezia, da quando gli aveva telefonato, adesso poteva trovarsi in Sicilia, o in Jugoslavia, in Germania, in Francia, perché, essendo sola, e non avendo altro da fare, non le restava che viaggiare.

Scrisse tutte queste cifre sul blocco, e mentre le scriveva capiva di essere stupido e infelice. Voleva trovare Edoarda, ma non c’era mezzo di trovarla. Poteva soltanto aspettare che tornasse dalle ferie, probabilmente a fine agosto.

«Non mi muoverò da qui finché non saprò dove cercarla», pensò ancora.

Poteva andare a Venezia. Forse lei era ancora lì. Ma benché Venezia fosse così bella, Ernesto sapeva che Edoarda non vi si sarebbe fermata tre giorni. Conosceva Edoarda: non poteva rimanere in nessun luogo del mondo, se era sola, lontana da lui. Non si sentiva presuntuoso, pensando questo; provava rimorso, invece. Perché era così. Dopo anni che cortesemente, freddamente, la scacciava, aveva compreso di esserle necessario.

Dunque non era a Venezia, non era più a Venezia, forse era ripartita il giorno stesso in cui gli aveva telefonato, al massimo il giorno dopo. Per dove?

Dopo un poco, la macchina per scrivere tacque, e in quel momento la signorina Lasti comparve sulla soglia. «Devo accenderle la luce, dottore?»

«Sì, grazie.» Non si era accorto che era venuto buio, il pesante, afoso crepuscolo. Tenne gli occhi bassi per non essere ferito dall’improvvisa luce violenta che illuminò lo studio.

«Se ha bisogno di me, posso restare», lei disse, squallida, goffa.

Ernesto capì che lei desiderava restare in ufficio, essergli utile, essere utile a qualche cosa, a qualcuno nel mondo. Se andava a casa, sola, si sarebbe sentita finita, una nata in più, inutilmente nata.

«Mi farebbe un favore, forse dovrò dettarle delle lettere», le disse, senza alzare gli occhi. La vide scomparire oltre la soglia, udì poco dopo il fruscio di carte smosse. Adesso la signorina Lasti era felice, o quasi. Doveva restare in ufficio, dedicarsi a qualcuno, essere utile a qualche cosa.

Ernesto cominciò a disegnare con la stilografica sul blocco di carta. Sapeva di essere un mediocre disegnatore, anche se i primi bozzetti pubblicitari per i clienti erano sempre suoi, abbelliti poi dai suoi aiutanti. Mediocre, ma metodico. Disegnò una gondola; Edoarda era a Venezia tre giorni prima. Punto primo. Edoarda ora non era più a Venezia. Punto secondo. Edoarda aveva lasciato Venezia perché si sentiva sola. Punto terzo. Probabilmente, quindi, Edoarda era partita da Venezia per andare a trovare qualcuno, conoscente o amico, che si trovava vicino a Venezia. Punto quarto.

Il ragionamento era elementare ma preciso. Doveva continuare su questa strada. «Signorina», disse verso la porta aperta, «mi faccia portare dal bar un bitter. Prenda qualche cosa anche lei.»

«Grazie, dottore.»

Si trattava di sapere, ora, da quale conoscente o amico Edoarda poteva essere andata partendo da Venezia. Doveva essere qualcuno che stesse relativamente vicino a Venezia, a un centinaio di chilometri al massimo. Non era probabile infatti che Edoarda, trovandosi a Venezia, pensasse di raggiungere qualcuno che si trovava a Roma o a Bari. Questo qualcuno doveva essere nelle vicinanze di Venezia.

Ernesto conosceva tutto di Edoarda, anche il suo più lontano parente, anche la più superficiale conoscenza, anche un paio di vicini di casa di cui lei gli aveva parlato qualche volta. Perché Edoarda gli raccontava tutto, e lui ricordava tutto, anche se fingeva di ascoltare con freddezza.

Cominciò a scrivere i nomi delle persone conosciute da Edoarda, ma dopo i primi cinque o sei nomi, si rese conto che erano tutti milanesi. Era naturale: Edoarda viveva a Milano e le persone che conosceva stavano a Milano anche loro. Smise di scrivere. Tutto il suo metodo e la sua tenacia non potevano servire. Non avrebbe mai trovato Edoarda. Doveva rassegnarsi ad aspettare che tornasse a Milano. «Signorina», disse verso la porta.

La signorina Lasti apparve nel riquadro della porta.

«Vada pure. Non credo che riuscirò a finire il lavoro per questa sera. Le detterò le lettere domattina.»

«Ma io posso aspettare, dottore, ho ancora molto da fare anch’io.»

Impossibile staccarla da lì, da quell’unico luogo in tutto il mondo dove lei aveva la sensazione di servire a qualche cosa.

Allora si alzò. «La ringrazio, ma adesso esco anch’io», le disse. E d’un tratto quel nome gli esplose nella mente: Tucher. L’avvocato Tucher. Di Trieste. Edoarda glielo aveva detto, una volta: «Appena posso voglio andare a Trieste: mi ha invitato tante volte per farmi conoscere sua moglie». L’avvocato Tucher lavorava nella stessa azienda dove lavorava Edoarda, ma aveva la famiglia a Trieste, quindi Edoarda, trovandosi a Venezia, poteva essere andata a trovarlo.

«Va bene, dottore», disse la signorina Lasti, intristita. Era così bello poter restare lì a lavorare.

«Aspetti un momento, signorina.» Scrisse il nome Tucher su un foglio del blocco. «Si faccia dare dal centralino il numero di telefono corrispondente a questo nome: Tucher. È un avvocato. Il numero di telefono di Trieste, voglio dire. Ho soltanto il cognome, non ho il nome di battesimo. Se a Trieste vi fossero dieci Tucher, si faccia dare il numero di tutti e dieci, o venti, e me li chiami.»

«Sì, dottore.» La grigia figura si ravvivò. Era il lavoro per lei, avrebbe vissuto al telefono, ed era un motivo per sentirsi viva.

Dal suo studio, Ernesto la sentì parlare al telefono, ma cercò di non ascoltarla. Sapeva che la Lasti avrebbe trovato quell’avvocato Tucher. Era una segretaria che trovava tutto, perfetta. Ma la speranza che Edoarda si trovasse a Trieste, da Tucher, era futile come un sogno.

«Dottore?»

Non si era accorto che la signorina Lasti era entrata. «Sì?»

«C’è un solo Tucher, a Trieste, avvocato. Gliel’ho chiamato, urgente. Dovrebbero darmelo fra qualche minuto.»

«Grazie. Appena arriva me lo passi qui e chiuda la porta.»

Neppure due minuti dopo, al telefono, la voce della signorina Lasti. «Le passo Trieste.» Poi una voce di donna, più lontana, che diceva, gentile, con gentile cadenza triestina: «Pronto? Pronto?».

«L’avvocato Tucher, per favore», disse Ernesto.

«Mio marito non c’è, è uscito. Chi parla?»

Le disse chi parlava e le chiese della persona che cercava.

«La signorina è qui, gliela passo subito», disse la voce triestina. Poi lui udì la voce di Edoarda.

No, non udì subito la voce. Prima capì che lei era all’apparecchio, ma che non parlava, udì soltanto il suo respiro e ora si accorse di sapere di lei, anche come respirava. Poi udì il: «Pronto?».

«Ciao, Arda.» Curioso. Chi sa perché nella sua mente, quando pensava a lei, la chiamava Edoarda, e invece, parlandole, diceva solo Arda. Doveva esserci una ragione. Se avesse conosciuto uno psicanalista glielo avrebbe domandato.

«Oh, Ernesto.»

Era una voce così diversa da quella che si era aspettato di udire, così diversa da quella di Edoarda, che quasi poteva pensare che non fosse la sua.

«Avrei bisogno di parlarti, subito, verrei lì da te...» D’improvviso quel rumore. Capì che non era più in linea. «Pronto! Pronto!» Niente. «Pronto, Arda.» Niente. Allora schiacciò il bottone bianco e parlò con la signorina Lasti. «Signorina, mi hanno interrotto la comunicazione, se la faccia ridare, subito.»

«Subito», riecheggiò la Lasti.

Era bravissima, neppure un minuto dopo lo richiamò. «Dottore, la centralinista dice che la comunicazione non è stata interrotta da loro, ma dalla persona chiamata.»

«Non è possibile.» Arda non avrebbe mai interrotto una comunicazione con lui. «Si rifaccia dare la linea.»

«Sono già in linea con Trieste, dottore, gliela passo subito.»

Udì di nuovo la gentile voce triestina. «La signorina Edoarda è uscita.»

«Ma stavo parlando con lei un momento fa.» Mai si era sentito così alterato come in quel momento.

«Sì, è vero, ma la signorina ha dovuto uscire subito.» La voce era sempre gentile, ma incerta, a disagio.

Allora comprese. La comunicazione era stata interrotta da Edoarda. Non si trattava della solita interruzione da parte del centralino. Edoarda non voleva parlare con lui. E non voleva neppure spiegargliene la ragione. Semplicemente interrompeva la comunicazione.

«Per favore, signora, mi scusi», si riconobbe una voce implorante che non aveva mai avuto in nessun caso, con nessuno, «quando torna, quando potrò richiamarla?» Una lunga pausa, troppo lunga. Ebbe la sensazione che, all’altro capo della linea, la persona all’apparecchio stesse parlando con qualcuno, consigliandosi con qualcuno. Poi la risposta.

«La signorina non torna da noi. È stata qui di passaggio a fare una visita.»

Doveva essere soltanto una cortese menzogna. Era inutile insistere.

«Mi scusi se l’ho disturbata, signora. Buonasera.»

«Buonasera.»

Depose il ricevitore. Edoarda non aveva voluto parlargli. Per quanti anni, invece, appena lei udiva la sua voce al telefono, rispondeva ansiosa: «Sì, sì, ti aspetto, sì, sì»? Sua sorella aveva detto che era come le squillo, appunto per questo, aveva detto che era una... Adesso, invece, interrompeva la comunicazione, faceva dire che era uscita. Doveva esserci una ragione, una ragione grave, pensò metodico e razionale. Tutto ha una causa.

Il telefono chiamò di nuovo. Era la Lasti. «Ha parlato, dottore?»

«Sì, ho parlato, grazie.»

Tre giorni prima Edoarda gli aveva telefonato da Venezia, aveva bisogno di lui, come tutte le altre volte che gli telefonava. Adesso, appena riconosciuta la sua voce, aveva tolto la comunicazione.

Doveva essere un motivo molto grave. E voleva saperlo. Schiacciò il bottone del campanello che chiamava la Lasti. La vecchia ragazza entrò subito nel suo ufficio.

«Signorina, chiami il garage e dica che ho bisogno subito di una macchina. Me la portino qui entro un quarto d’ora al massimo. Non posso aspettare di più.»

Aveva lasciato la macchina a sua sorella, e adesso gliene serviva una perché doveva andare a Trieste, e sapere.

«Chiamo subito, dottore.»

Attese, un po’ curvo sulla scrivania, anzi, molto curvo, così curvo che sentiva il battito dell’orologio che aveva al polso. Aveva l’udito molto sensibile. Una notte Edoarda si era addormentata col polso vicino al suo orecchio. Edoarda non si levava mai l’orologio, neppure di notte, e lui per un po’ era stato ad ascoltare l’evanescente tic tic del piccolo orologio di lei.

La signorina Lasti si schiarì la voce come gli attori nelle commedie quando vogliono far sentire la loro presenza a un distratto.

«Sì?» le disse, sollevando il capo.

«Mandano subito una 1800, dottore, se va bene per lei.»

«Va benissimo.» Purché arrivassero subito.

Erano le nove e mezzo. Dieci minuti dopo arrivò l’auto. Verso le tre del mattino arrivò a Trieste. Solo quando entrò nella città vuota, silenziosa, pulita, pensò che non poteva andare a quell’ora a cercare Edoarda in casa di persone che non conosceva. Doveva attendere il mattino. Cercò un albergo, si distese vestito sul letto e non tentò neppure di dormire.

Tucher aveva detto: «La questione è delicata, ma non insolubile. A stretto rigore si tratterebbe di una rapina, ma si può benissimo sostenere la tesi del furto: il ragazzo è entrato nel garage momentaneamente incustodito, sapeva dove era la cassetta coi soldi e l’ha presa. Scoperto dal proprietario gli ha dato un pugno ed è fuggito. Il ragazzo non aveva armi, non aveva intenzione di aggredire il padrone del garage: voleva solo rubare. Quindi si tratta di un furto. Poi ci sono le attenuanti. Il ragazzo è incensurato e ha compiuto quel furto sotto l’influenza corruttrice del suo amico che lavorava nel garage. Se fosse tutto qui, al processo riuscirei a ottenere una condanna con la condizionale. Purtroppo non è tutto qui». L’avvocato Tucher aveva accavallato le lunghe, ossute gambe. «C’è quella ragazza morta, uccisa dal padrone del garage. Un morto fa sempre impressione, ai processi e all’opinione pubblica. Specialmente quando viene chiuso nel baule di un’auto. Il ragazzo non c’entra per niente in questa morte, il padrone del garage potrebbe essere imputato anche di eccesso di difesa: non si spara così addosso a due ragazzi disarmati. Bastava che li minacciasse con l’arma, o che sparasse in aria per intimorirli. Ma una ragazza morta in un baule fa troppa impressione, anche ai giudici. Parleranno di rapina, di delinquenza giovanile, il pubblico ministero potrà aggravare quanto vuole la situazione dell’imputato e io ho solo un mezzo per impedirglielo.» C’era anche la signora Tucher che ascoltava e l’avvocato ogni tanto la guardava, sorridendole solo con gli occhi. «L’unico mezzo che ho è di tener nascosto il ragazzo finché l’impressione per la ragazza morta nel baule non si sia calmata. Fra due o tre mesi, né il pubblico, né la polizia, né i giudici saranno tanto riscaldati dal fatto. In questi due o tre mesi saranno accadute tante altre rapine e delitti di ogni genere, che il ragazzo non sembrerà più un perverso delinquente come ora. Ma se si costituisse adesso, ci sono poche speranze. Gli faranno il processo per direttissima; ossessionati da quella ragazza nel baule applicheranno il massimo della pena per il reato maggiore. Rischia anche quindici anni di carcere. Il problema, dunque, è di tenere nascosto questo ragazzo il più a lungo possibile. Se riusciamo a evitarne l’arresto per qualche mese, dopo m’impegno a difenderlo con molte speranze di una condanna mite. Per qualche giorno posso tenerglielo qui io, non credo che verranno a cercarlo in casa mia. Ma lei deve cercare un nascondiglio più sicuro. Non pensi a quelle cose che vede al cinema: alla villetta in montagna dove chiudere il ragazzo fino a questo inverno. Sono stupidaggini. Il più sciocco valligiano dopo una settimana capisce che c’è qualcuno nascosto nella villetta e avverte i carabinieri. E non pensi neppure a farlo fuggire all’estero; il ragazzo ha commesso un reato comune e per i reati comuni c’è l’estradizione. Il miglior posto per nasconderlo è una grande città; e il miglior modo è di cambiargli nome e trovargli un lavoro. La polizia non si interessa di gente che ha un lavoro e una casa. Cerchi una sistemazione di questo genere e il ragazzo se la caverà quasi con niente.»

La notte era lunga, e Edoarda ricordava tutte le parole dell’avvocato Tucher. Non aveva sonno; rivide il grosso cardiologo che aveva visitato Duilio.

«È un cuore debole. Sembra il cuore dì un vecchio.» Le aveva spiegato con parole semplici e comprensibili che si trattava di un cuore malformato che con delle cure e una vita molto tranquilla poteva anche durare. Adesso occorreva riposo assoluto, come per un infarto, altrimenti né le medicine, né le iniezioni avrebbero potuto evitare una crisi.

Edoarda accese la luce. Guardò l’orologio che aveva al polso: le tre meno dieci. Spense di nuovo.

La signora Tucher, franca, gentile, quasi spietata, quando erano rimaste sole le aveva detto: «Perché s’interessa tanto a questo ragazzo?».

Lei non aveva risposto. Sentiva perché se ne interessava tanto, ma non poteva tradurre in pensieri, in parole, questo sentimento.

«Mi scusi», aveva detto la signora Tucher. «Volevo solo dirle che mio marito ed io faremo tutto quello che potremo per aiutarla.»

Stavano facendo tutto. La ospitavano, lei e quel ragazzo che dormiva nella stanza vicina. Avevano chiamato il cardiologo, un loro amico, che non avrebbe avvisato la polizia. Ma non potevano fare molto di più, non potevano tenerli più di qualche giorno.

E poi la voce di Ernesto al telefono. «Avrei bisogno di parlarti, subito, verrei lì da te...»

Sapeva benissimo perché aveva tolto la comunicazione. Ernesto non doveva sapere. Non poteva vedere Ernesto in quel momento. Ernesto non avrebbe mai potuto comprendere. Era come se sentisse già le parole che lui avrebbe detto se avesse saputo. «Ma è assolutamente pazzesco. Non si può raccogliere il primo teppista che incontri e portarselo appresso come un vecchio amico di famiglia. E adesso che bell’azione credi di aver compiuta? Fra qualche giorno ti arrestano insieme con quell’individuo, i giornali parleranno di te, della signorina di buona famiglia che si mescola coi rapinatori, e dovrai anche spiegare alla polizia perché aiutavi un delinquente a fuggire.»

Non era una cosa che Ernesto potesse comprendere. Aveva fatto bene a interrompere la comunicazione, a non voler più parlare con lui. Ma nel buio della stanza, di quella lunga notte, la gola le si chiudeva. Adesso era tutto finito con Ernesto. Egli non le avrebbe mai perdonato di non aver voluto parlare con lui. Lo conosceva. Era implacabile nei suoi risentimenti. E per quanto poco lui le avesse dato in quegli anni, il pensiero di averlo offeso e perduto per sempre la soffocava. Riaccese la luce. Le tre meno cinque.

Poi quel rumore. Veniva forse dal corridoio. In una casa estranea, dove si dorme per la prima volta, non si riesce a distinguere i rumori, né da dove vengono. Ma quello era stato un colpo secco, qualche cosa doveva essere caduto in terra.

Lasciò la luce accesa e continuò ad ascoltare. Non aveva paura. Voleva sapere, ma per un po’ tornò il silenzio. Finché non udì dei passi. Non poteva dire di conoscere così a fondo quel ragazzo. Non conosceva nulla di lui, se non quel viso, già triste quando lui era cosciente, e che diveniva impossibile a guardarsi quando lui svaniva, con tutta la sua coscienza, e del suo mondo interiore rimaneva solo quel nome: «Simona, Simona», nel quale lui si rifugiava per tutto ciò che doveva ricordargli, spasmodicamente.

Eppure fu sicura che erano i suoi passi, quasi li avesse uditi innumerevoli volte e li riconoscesse come un cane riconosce i passi del padrone. Si alzò e scese dal letto, non aveva vestaglia. Infilò la gonna sulla corta camicia da notte, si mise la giacchina, andò ad aprire la porta e guardò nel corridoio. Non era buio: su una parete c’era un’immagine in argento della Madonna e sotto una piccola lampada elettrica a forma di candela. Adesso, poi, dalla porta della stanza che teneva aperta, veniva un rettangolo di vivida luce per la lampada sul comodino che lei aveva lasciato accesa. Vide subito la sedia rovesciata, e accanto alla sedia lui. Si era rivestito. Si era tolto il pigiama che l’avvocato Tucher gli aveva prestato e si era rimesso la sua camicia a quadri, i suoi calzoni da teppista, le sue scarpe, una con un buco nella suola.

«Dov’è la porta? Voglio uscire.»

Udì la sua voce, sommessa, più che tutto svuotata di energia, e vedeva benissimo, anche alla polverosa luce del lume sotto l’immagine della Madonna, il suo viso di vinto, di sopravvissuto che non voleva restar vivo. «Non doveva alzarsi», gli disse.

«Voglio andar via.»

Coraggiosamente gli si avvicinò; era quasi, le sembrò, avvicinarsi a una tigre ferita, morente, che forse può dare l’ultima zampata. «Torni a dormire, per favore. Domattina, se vuole, potrà andar via. Ma adesso faccia piano, se no sveglia tutti.» Temerariamente gli appoggiò una mano sul braccio per spingerlo verso la sua stanza, da cui veniva un filo di luce.

«No, io devo andare.» Si allontanò dall’altra parte del corridoio, nell’oscurità che diveniva sempre più fitta. Lo sentì urtare contro qualche cosa, lo raggiunse.

«Stia qui», gli disse. Avanzò lei nel buio, non conosceva la casa, ma riuscì lo stesso, qualche metro più avanti, a trovare un interruttore. La serena luce di un modesto lampadario illuminò la sala di soggiorno. Doveva calmarlo. «Aspetti, adesso non può uscire. Si sieda un momento.»

Con improvvisa docilità lui sedette, e la guardò, in piedi davanti a lui, lucido e ansioso. «Non posso dormire», disse come implorante perché lo comprendesse. «Non è solo per Simona. È anche per sua madre. Devo andare da sua madre, devo spiegarle che è solo colpa mia se Simona è morta. Anche se mi strapperà gli occhi avrà ragione, ma io devo andare dalla madre di Simona.» Da ore e ore aveva davanti l’immagine della madre di Simona, così minuta, così vedova, con gli occhi così celesti e timidi, eppure violenta e feroce se si trattava di proteggere la figlia.

«Andrà domani», gli disse energica e bugiarda. Sedette sulla poltroncina davanti a lui. «Adesso torni nella sua stanza.»

Quella donna non capiva, lui pensò. Lo aveva portato con sé, lo teneva nascosto, lo curava, ma non comprendeva. Lei non aveva conosciuto Simona, né sua madre, né gli appartamentini dei grattacieli, né quei crepuscoli senza fine sul sagrato della chiesa pietrosa, specie di roccia in un deserto di rocce. D’improvviso il pensiero gli scivolò via, precipitò, svanì come in una voragine. «Simona faceva tutto quello che dicevo io», disse. «È venuta con me al garage perché gliel’ho detto io, se no non lo avrebbe mai fatto.»

Lei capì che il ragazzo, anche nel buio della sua coscienza, sapeva in quel momento che Simona era morta. Neppure in quella specie di delirio riusciva più a illudersi che fosse ancora viva, e ne parlava al passato.

«Io lo devo dire a sua madre che è così. È successo quello che è successo per colpa mia. Se le avessi detto, no, non dobbiamo dar retta a Innocenzo, non sarebbe successo niente.»

Lo lasciò parlare. Più che un parlare, era piuttosto un vaneggiare, dovuto anche all’effetto delle pastiglie che gli aveva dato il medico, e questo parlare fu la salvezza, perché lui tentava, anche senza speranza, di farsi comprendere, e di spiegare tutto e tentando di spiegarsi dimenticava il suo desiderio di andar via, l’immagine della madre di Simona, la sua disperazione.

E da quel parlare, un mormorio continuo, senza inflessioni, lei rivide tutta la sua breve vita. Vide Simona che lavorava in una tintoria, ma aveva sempre abitini macchiati e stinti. Vide i terrazzini al quattordicesimo, al sedicesimo piano, che davano sugli abissi, e udì Simona che una volta aveva detto a quel ragazzo: «In certi momenti vorrei buttarmi giù». Vide la madre di Simona che inveiva contro il ragazzo. «Proprio con uno come te doveva mettersi questa stupida.» Vide tutto, come avesse vissuto lei stessa la vita del ragazzo, attraverso quel fluido, mormorante, irrefrenabile soliloquio di lui. Ora lo conosceva, come fosse stata sua madre, o sua sorella, e quando lui smise di parlare, si sentì più forte. Ora sapeva che cosa stava facendo e che cosa avrebbe dovuto fare. Lui stava, con gli occhi aperti, ma senza coscienza, davanti a lei, adesso muto.

«Andiamo», gli disse. Si alzò e lui si lasciò ricondurre docilmente in camera sua, si distese sul letto vestito e lei gli tolse le scarpe, poi gli spense la luce sul comodino. Non dormiva, lo sapeva. Non avrebbe dormito. Sarebbe stato lì, con gli occhi aperti, a pensare a Simona fino alle sue ultime forze nervose.

La cameriera disse che la signorina dormiva ancora, erano solo le sette e mezzo, si era appena alzata anche lei ed era irritata di essere spettinata, non lavata, con indosso la vestaglia più brutta che aveva, ma Ernesto le disse che si trattava di una questione importante, altrimenti non sarebbe venuto a quell’ora e la cameriera lo lasciò nella piccola anticamera-corridoio a guardare la carta da parati a strisce e roselline, finché sentì un leggero fruscio, volse il capo e vide Edoarda che arrivava.

Sembrava che la vedesse per la prima volta. Forse negli anni passati non l’aveva mai voluta vedere veramente, non considerandola mai una cosa sua, definitivamente, ma una specie di momentaneo incontro, un provvisorio possesso di effimera durata.

«Scusa se sono venuto a quest’ora», le disse.

Lei notò subito che Ernesto non si era rasato, che aveva il collo della camicia un poco sciupato, che l’abito sembrava sgualcito. Queste cose in Ernesto si notavano subito, come una macchiolina su una tovaglia candida. Dava l’impressione che avesse dormito vestito e si fosse alzato pochi minuti prima. Pensò queste cose, ma non le credette, anche se le vedeva in lui, davanti a sé. Niente avrebbe obbligato Ernesto a dormire vestito, ad alzarsi al mattino così come era. Pure, gli occhi di lui, un poco arrossati, un poco gonfi, e il suo viso lucido, di insonnia e di caldo, le dissero che era proprio così. Non capiva, ebbe paura, e non rispose nulla.

«Ieri sera hai troncato la comunicazione», continuò lui, stranamente pacato. «Non mi volevi parlare. Forse non mi vuoi parlare neppure adesso.»

Anche se il tono era così pacato, lei continuò ad avere paura. Lo aveva offeso, non aveva voluto parlare con lui, e lui era venuto a chiedere spiegazioni. Per reazione disse: «Sì, non volevo parlare con te». Ed ebbe ancora paura, per quello che aveva detto. Ernesto non avrebbe mai perdonato.

«E perché?» disse lui, quasi con umiltà. Era umile anche tutto l’atteggiamento, quello stare in piedi in una piccola anticamera con una finestra aperta che dava sulla strada e sotto passavano stridendo i tram carichi di operai. E accettò con umiltà anche il fatto che lei non rispondesse. «Hai ragione», le disse, e il tono era così sincero. «Non sei obbligata a spiegarmi niente. Io avrei da dirti qualche cosa, ma forse ormai è troppo tardi.» La vide ancora immobile, un poco rigida, e pensò davvero che era troppo tardi. Non si può umiliare una donna per degli anni e pretendere che continui a gettarti le braccia al collo ogni volta che ti vede: viene il momento che non ti vuole più. E il momento doveva essere venuto.

«Scusa», le disse. Era così rara questa parola sulle sue labbra. Si avvicinò alla porta e tirò il chiavistello, antiquato ma solido. Non si può parlare con una che non risponde mai, che non dice niente.

«Ernesto.»

Si volse. Era bella. Adesso che era finita, si rendeva conto che era bella, del bello che aveva sempre desiderato in una donna, un bello intenso, ma segreto, discreto, il contrario del bello dei cartelloni del cinema, non vi era niente in lei che richiamasse l’attenzione di un uomo, eppure un uomo che conoscesse le donne doveva interessarsi più a lei che a qualsiasi altra.

«Non volevo offenderti, Ernesto, non andar via.» Aveva tanta paura, se lui avesse saputo, ma aveva tanta paura, anche, che lui andasse via.

A sentirla così trepida, egli s’impietosì di lei. «Non sono venuto qui per andarmene subito via.» Cercò con lo sguardo: c’erano due seggioline dure e scomode nella microscopica anticamera. Sedette su una. «Hai qualche cosa da dirmi. Non devi aver paura di dirmelo.» Le indicò la scomoda seggiola accanto, ascoltò il vocio che veniva dalla strada, poi ascoltò lei. Era una storia al principio incomprensibile, e poi molto insolita. Non avrebbe mai immaginato Edoarda in una vicenda di giovani che assaltano un garage, di uomini che sparano, di ragazze che vengono uccise. Nella loro vita, nel loro ambiente, quelle cose si leggevano soltanto sui giornali e si dimenticavano subito. E quando ebbe ascoltato tutto comprese perché Edoarda non aveva voluto parlare con lui al telefono: paura. Invece di amore, le aveva ispirato sempre un po’ di paura. Paura di fare cose a lui sgradite, di sbagliare davanti a lui, paura di vederlo chiuso e scostante, anzi, sprezzante.

Cercò, se era possibile, di calmare quella paura. «Anch’io ho una storia da raccontarti», disse, accarezzandosi le guance pungenti, «non è così avventurosa come la tua, ma forse è interessante lo stesso. Ieri mattina ho piantato mia sorella a Sanremo, sola, abbandonata a se stessa. Avrei potuto farlo molto prima, da quasi un anno, il medico continuava a dirmelo. Ma è difficile staccarsi da una sorella. Poi ci sono riuscito. È stato quando mi sono convinto che era guarita, ma che continuava a recitare la parte di malata per egoismo, anzi, per parassitismo. La gente si abitua ad attaccarsi agli altri, a sfruttarli. Anche le sorelle si abituano.» Delle voci salivano dalla strada, qualcuna in largo sonoro triestino, qualche negozio apriva e la serranda tirata su aveva un ruggito lieto, festoso. «Ma adesso è finita, e allora, appena lasciata mia sorella, ti ho cercato. È stato difficile, ma forse sono un poliziotto, forse volevo trovarti a ogni costo, mi avevi telefonato da Venezia e ho pensato che dovevi essere andata a trovare qualcuno che conoscevi vicino a Venezia. Mi è venuto in mente Tucher. E tu sei proprio qui, in casa di Tucher. Avevo tante cose da dirti, ma è difficile. O forse è egoismo anche il mio. Parassitismo. Anch’io mi sono abituato ad attaccarmi a te, a sfruttarti.»

Vi sono molti modi di dire il proprio amore a una donna. Ernesto non ne aveva usato mai nessuno, Edoarda lo sapeva, lo sentiva ancora sulla pelle. Lui non aveva mai detto una parola o fatto un gesto che potesse significare amore, che potesse dire qualche cosa di più di un comodo attaccamento a una comoda donna. E adesso invece lei sentiva amore in ogni sua parola, ogni pausa, ogni espressione del viso mentre parlava.

Le due sedie erano distanti, rigide, sgradevoli: non poteva neppure chinarsi su di lui, appoggiargli il capo sulla spalla, come avrebbe voluto fare. Non disse nulla, aveva ancora un po’ di paura. Si sentiva guardata, studiata da lui. Dopo tanti anni scoprì che lui vedeva più cose in lei di quanto lei stessa supponesse.

«Che cosa sai di questo ragazzo?» le domandò quieto, come fosse un vecchio discorso, senza nessun imprevisto. Ed era il discorso che lei aveva paura di fare.

«Quello che lui mi ha raccontato», gli rispose, quasi ostile, per prevenire le sue obiezioni.

«Oh, non ti ho chiesto mica le sue referenze», egli sorrise, perché aveva compreso la sua ostilità. «Pensavo solo che non doveva essere un vero delinquente, se te ne sei interessata tanto.»

«No, non lo è, è un disgraziato.»

Forse lo disse con troppa prontezza, ma Ernesto finse di non accorgersene. «Quanti anni ha?» le chiese.

«Non lo so. Venti, ventuno, ventidue.»

«L’avvocato Tucher che cosa ti ha detto?»

«Che è meglio che non si costituisca subito. Che bisognerebbe tenerlo nascosto un po’ di tempo finché l’impressione per quella ragazza morta nel baule della macchina non si sia calmata.»

«È vero, ha ragione.» Ernesto ora la guardava il meno possibile. «E vuoi aiutarlo tu a nascondersi?» Lei assentì semplicemente, senza parlare. Allora le chiese: «Lo sai che cosa significa aiutarlo?»

Lo immaginava. Glielo disse con lo sguardo, sempre senza parlare. Era un reato aiutare un delinquente a nascondersi, a sfuggire alla giustizia. Sarebbe stata in carcere e i giornali avrebbero parlato di lei.

«E come pensi di aiutarlo?» Le domande di Ernesto erano precise e puntigliose, come lui. Ernesto non poteva cambiare.

«Non lo so.» Non gli poteva mentire. Voleva aiutarlo, ma non sapeva come.

«Cerca di capire bene», disse Ernesto. «Qui in casa dell’avvocato Tucher non lo puoi tenere. Non puoi metterlo in un albergo, in una pensione, perché occorrono documenti e lo scoprirebbero subito. Puoi portarlo a casa tua, a Milano. È questo che hai pensato?»

Non lo aveva proprio pensato, ma assentì ancora.

Ernesto invece scosse il capo. «La tua domestica a ore e il portinaio di casa tua, dopo due o tre giorni parlerebbero. Non sei adatta a queste cose, Arda.» Glielo disse con dolce ironia, doveva essere molto stanco, poi faceva caldo, anche così di mattina presto.

«Non fa niente. Qualche cosa farò», disse ostinata. Ma non sapeva cosa.

Allora egli disse, con molta semplicità: «Se vuoi posso aiutarti».

Ascoltò bene quelle parole, erano semplici, sincere, non sembrava neppure che fosse stato Ernesto a dirle, quell’Ernesto che lei conosceva. «Oh, no», disse subito. Il nome di Ernesto mescolato a quello di uno ricercato dalla polizia, il suo studio di pubblicità, tutte le sue public relations. Spaventoso anche questo.

«Sto pensando», lui le disse, come non avesse udito il suo no, «che il miglior modo di aiutare una persona è di metterla in grado di aiutarsi da sola.» Si alzò, come avesse preso una decisione e volesse subito agire. «Non posso parlare con questo ragazzo?»

Anche Edoarda si alzò. Stava accadendo qualche cosa che non comprendeva, e per questo aveva sempre un po’ di paura. «Non sta bene. Non è sempre in sé.»

«Lasciami parlare con lui.»

Si lasciò dominare da quel tono di preghiera che lui non aveva mai avuto, forse con nessuno. Oltre l’anticamera c’era un piccolo corridoio, la prima porta era quella della stanza del ragazzo. L’aprì senza bussare. Il ragazzo era seduto sul letto, davanti alla finestra aperta che dava in un piccolo cortile già pieno di sole, e volse molto lentamente la testa.

La donna la conosceva. Era quella che lo aveva raccolto quando era stato male, per la strada, mentre lui cercava la macchina che gli avevano rubata, con Simona dentro. E che poi lo aveva portato lì, a Trieste, lo aveva fatto visitare da un medico e poi c’era un avvocato che gli aveva detto di non aver paura, di stare tranquillo. Ma l’uomo che era con lei, no, lo vedeva per la prima volta, ma lo guardò senza interesse. Aveva troppi pensieri dentro di sé, per interessarsi di qualunque cosa fuori della sua mente. Per tutta la notte, dopo un breve torpore dato dalle medicine, aveva continuato a pensare. Lucidamente. Se Simona non fosse morta, se Fergoni non avesse sparato e non l’avesse uccisa, Simona sarebbe stata ancora viva. La immaginava viva, pur sapendo che non lo era più, perché gli dava sollievo anche se, mentre la pensava viva, ricordava bene che era morta. E così continuava a pensarla viva e a che cosa avrebbe fatto se fosse stata viva, insieme con lui. Ma non riusciva a immaginare quasi niente, non aveva immaginazione, sentiva solo la dolcezza di averla vicina, viva, e questo per un poco lo faceva soffrire di meno.

«Come ti senti?»

La voce dell’uomo gli piacque. Era la prima volta che lo vedeva, ma gli piacque anche lui, come la donna. Forse era un dottore, un giovane dottore, e gli piacque che gli parlasse col tu, perché si sentiva nervoso con le persone che gli parlavano col lei.

«Bene.» Finché riusciva a pensare Simona viva, stava quasi bene.

«Noi vogliamo aiutarti», diceva l’uomo.

Sì, lo vedeva, lo stavano aiutando, erano molto gentili, e avrebbe voluto dirlo, ringraziare, ma poi i suoi pensieri lo trascinavano via.

«Tu mi ascolti, vero?»

«Sì, sì», disse subito a quell’uomo, non poteva offendere un uomo così gentile.

Ernesto non era molto sicuro di essere ascoltato, l’occhio del ragazzo a ogni istante diveniva vago, poi lo sguardo riprendeva coscienza. Gli parlò lentamente: «Lo capisci che la polizia ti cerca? Te lo ricordi?».

Allora non era un dottore, lui pensò. Gli sorrise a labbra chiuse: oh, se lo ricordava benissimo.

«L’avvocato ha detto che è meglio che tu non ti faccia prendere subito. Più tempo passa, e meglio è. Anche a te non piace farti prendere subito, vero?»

Lui alzò una spalla. Non gliene importava. Allora la voce di Ernesto divenne un poco dura: «Invece te ne deve importare. Tu hai fatto una cosa che non dovevi fare, ma se ti prendono subito ti condannano come un delinquente, invece tu non sei un delinquente».

Lui scosse il capo, appena, non sapeva quello che era, ma non aveva lo stesso alcuna importanza.

«Per questo tu devi stare nascosto. Qualche settimana, un paio di mesi. Non hai qualche amico che ti possa tenere in casa sua?»

«Non ho amici.» Aveva Innocenzo, ma non si poteva chiamare amico.

«Nessuno? Pensaci bene. Tutti abbiamo almeno un amico.»

No, lui non l’aveva. Ci pensò, ubbidiente, voleva far piacere a quel giovane uomo e a quella donna, ma proprio non aveva amici. Sorrise, lo sguardo lucido: «Voi», disse.

Ernesto ed Edoarda gli sorrisero: era la prima parola serena, quasi scherzosa, che diceva.

«Io credo che tu abbia anche altri amici», disse Ernesto, «molte volte abbiamo degli amici che non sappiamo di avere. Forse tu adesso non li ricordi. Pazienza. Vuol dire che ci arrangeremo tra noi.»

A lui quel giovane uomo dava un senso di grande protezione. Così, d’improvviso, erano solo pochi minuti che lo vedeva, ma il viso magro, un poco severo eppure così intelligente, lo facevano sentire come da bambino quando stava vicino a sua madre e l’aiutava anche nei lavori di casa: ricordava con vivezza una volta che era stato in cucina con sua madre, a sbucciare i piselli con lei, e il senso di sicurezza che aveva avuto vicino a lei. Adesso lo provava, un poco, vicino a quell’uomo. Gli piaceva molto anche la voce, e l’ascoltava, senza badare troppo a quello che diceva, perché ormai qualunque cosa potessero dirgli non significava più nulla, provando sicurezza e piacere solo per il tono di quella voce, le inflessioni.

«Verrai a Milano con noi. Adesso penseremo come sistemarti, non lo so ancora, ma devo trovare un posto molto sicuro, dove non dovrai avere paura di niente.»

Ma lui non aveva più paura di niente, non sentiva più niente, solo gli faceva piacere che quell’uomo si interessasse tanto di lui.

«Ma prima di tutto dobbiamo vedere di cambiarti un poco», continuava quella voce così protettiva e rassicurante, «così come sei vestito adesso ti riconoscono subito, specialmente con quei capelli così rasati.»

Lo lasciarono solo in quella stanza, e per lui era uguale essere lì o in qualunque altro posto del mondo, ormai, e passò un’ora e forse di più, e poi la donna e il giovane uomo tornarono e gli dissero che avevano preso dei vestiti per lui, delle scarpe, tutto, ed Ernesto rimase solo con lui nella stanza e lo aiutò a vestirsi.

«Non devi rassomigliare a niente di come sei adesso», gli disse. Gli fece mettere i calzoni blu, le scarpe nere, una camiciola bianca con le maniche corte, doveva sembrare un giovanotto di buona famiglia in vacanza.

«Mancano due particolari», disse Ernesto a Edoarda facendola entrare nella stanza quando lui fu rivestito. «Uno è il cappello», levò da un sacchetto di carta un cappello di paglia grigio chiaro, «così nascondiamo che ha i capelli rasati, senza dare nell’occhio perché è un cappello abbastanza serio, per ripararsi dal sole, ma da città, non uno scherzo da spiaggia. E poi questo.» In tasca aveva un astuccio, lo aprì e ne tirò fuori un orologio da polso, col quadrante nero, la cassa placcata oro. «Ecco, così è a posto, guarda, non c’è più niente di tutto quello che era prima. L’orologio col cinturino di plastica nero, cambia tutto. È figlio di un buon professionista che si veste seriamente anche quando va in vacanza da solo, colori seri, bianco, blu, grigio, e un orologio serio, che sembra di valore, anche se non lo è, e molto giovanile, perché quel nero del quadrante e del cinturino, fanno un po’ “duro”. Il cappello, però, devi tenerlo diritto, ecco, così.»

Poi lo lasciarono di nuovo solo, pochi minuti, prima di partire per Milano, ma lui non aveva capito bene per dove partissero, e a che serviva partire, né gli importava di partire o di restare. Poi sentì delle voci. Erano gli uomini delle pulizie che parlavano. Ascoltava come in un incubo. «Il portiere è venuto qui su e si è tagliato le vene, al mattino quando è arrivato. È morto», dicevano le voci. Così aveva imparato che si può morire tagliandosi le vene dei polsi, perché il sangue esce tutto fuori e col sangue la vita, e questo era il ricordo, accecante, che gli venne in mente in quel momento e si toccò il polso e cominciò a pensare.

7.

Poi ritornarono il giovane uomo e la donna, e gli dissero che sarebbero partiti subito. Prima Edoarda gli dette una pastiglia, una delle tante medicine che aveva ordinato il cardiologo, poi lo portarono nell’auto, lo misero sui sedili posteriori. Ernesto era al volante e gli disse: «Non toglierti il cappello, anche se hai caldo». Infatti aveva caldo, ma non se lo tolse e sembrava proprio un giovane di buona famiglia, agiata, che va a fare una gita con amici.

A Mestre, Ernesto non prese l’autostrada, poteva essere pericoloso, c’era sempre troppa polizia stradale, poi non aveva fretta, anzi, doveva arrivare tardi e si fermarono a far colazione in una trattoria sullo stradone, più di due ore, anche se mangiarono poco.

«Il posto più sicuro mi sembra il mio ufficio», disse Ernesto a Edoarda, «a nessuno può venire in mente che lui sia nascosto in un ufficio. Devo parlare con la signorina Lasti, credo che ci aiuterà, ad ogni modo è un rischio che dobbiamo correre.»

Passarono tutto il giorno in auto, avvicinandosi a Milano; lui dietro, che non parlava mai, non dormiva, non guardava fuori dal finestrino, sorrideva soltanto quando Ernesto o Edoarda si volgevano a guardarlo, a domandargli se era stanco, se aveva sete, se voleva fermarsi. Dovevano arrivare dopo le sette, quando i disegnatori e gli impiegati fossero già usciti, e prima delle otto per trovare la signorina Lasti che rimaneva sempre oltre l’orario.

Ed ecco Milano, era già quasi buio, ecco i lunghi tram verdi, il vigile vestito di bianco e un grosso camion giallo che trasportava bottiglie di gasosa. Quanti colori, lui pensò accucciato nei sedili dietro, rammentavano gli ombrelloni sulla spiaggia: gli tornò in mente il mare, e col mare, Simona, e subito rimandò indietro l’immagine di Simona, lo soffocava, non riusciva quasi più a respirare se la ricordava.

Lo fecero scendere davanti a un grande palazzo moderno, buio, perché era tutto uffici. Nell’ascensore invece la luce era abbagliante e lui era un po’ buffo con la camicia dalle maniche corte e il cappello di paglia. Poi arrivarono davanti a una porta con una grande targa d’ottone che lui non lesse e la porta dopo un poco si aprì e comparve la signorina Lasti.

«Buonasera, dottore», disse la signorina Lasti. Guardò Edoarda, la conosceva: «Buonasera, signorina». Guardò quello strano giovane vestito da riviera e non disse nulla.

Attraverso un corridoio Ernesto lo portò in ufficio. «Aspettaci qui, guarda le riviste, stai tranquillo, qui sei al sicuro.» Vide che era tranquillo, troppo tranquillo.

Ernesto entrò nell’ufficio accanto e richiuse la porta. C’era la signorina Lasti, in piedi, di fianco alla scrivania; e c’era Edoarda, seduta vicino a uno schedario.

«Dottore, adesso le riaccendo l’aria condizionata», disse la Lasti, diceva sempre questa frase quando lui tornava d’improvviso e lui dava sempre la stessa risposta: «No, grazie, lasci pure così».

«Si sieda», le disse poi, «le devo parlare.» Vide la signorina Lasti sedere con riluttanza e molto rigida. Faceva caldo senza aria condizionata, dalle finestre aperte entrava odore di pietre calde e di polvere e di asfalto. E cominciò a parlare, doveva spiegare minutamente ogni cosa alla signorina Lasti, e gliela spiegò. Credeva di conoscere quella donna, ma non si può mai essere sicuri di una persona; nello stipendio che dava alla signorina Lasti non era compresa la complicità in un reato contro la legge. Poteva anche rispondergli di no, poteva anche rispondergli che sarebbe andata ad avvertire la polizia, un’anima rigida e inflessibile come lei poteva fare anche questo.

Ma la signorina Lasti non rispose di no. Fece attendere un poco la sua risposta, poi disse: «Occorrerebbe un divano letto, il divano dell’anticamera è troppo piccolo per quel giovane.»

Edoarda si coprì il viso con una mano, doveva essere la stanchezza a provocare quella voglia di piangere. Il ragazzo doveva stare nascosto nell’ufficio notte e giorno e allora la prima cosa che aveva preoccupato la signorina Lasti era stata il divano letto.

«Grazie, signorina», disse Ernesto. Respirò una lunga boccata di aria calda. Sembrava semplice, ma vi erano molte cose da organizzare. Il divano letto, naturalmente, e poi i pasti, e tutto senza che il personale dell’ufficio se ne avvedesse. Solo la signorina Lasti avrebbe saputo la verità. Per gli altri il ragazzo doveva figurare come uno al primo impiego sotto la direzione della Lasti. Lo avrebbero trovato già lì al mattino perché arrivava presto, prima di tutti gli altri, e lo avrebbero lasciato lì la sera, perché si fermava fino a tardi, come devono fare i giovani che vogliono fare carriera. Era tutto molto logico, il ragazzo sarebbe stato sempre nell’ufficio della Lasti, non avrebbe avuto contatti con nessuno, lo avrebbero semplicemente visto, era il nuovo aiuto della terribile segretaria, nessuno avrebbe fatto domande, nessuno aveva il coraggio di farle, alla Lasti. Ma c’era anche il particolare della notte: né Ernesto né Edoarda vi avevano pensato.

«La notte non può rimanere solo, dottore», disse la Lasti. «La guardia notturna se vede una luce, o sente un rumore, entra con le sue chiavi e se lo trova solo lo prende per un ladro.»

Già, Ernesto assentì. Poteva rimanere lui a dormire in ufficio, tanto aveva ceduto l’appartamento di Milano alla sorella, le aveva dato anche le chiavi, ma non fece in tempo a dirlo.

La signorina Lasti parlò prima di lui. «Posso rimanere io», disse, e mentì coraggiosamente: «A casa ho gli operai che mi rifanno le pareti e sto molto più comoda qui». Sembrava che non fosse la prima volta che nascondeva uno ricercato dalla polizia, che fosse già pratica e che si trattasse per lei di un lavoro come tanti altri. S’incaricò anche di tutti gli altri particolari.

«Il libretto di lavoro, dottore, gli farei fare un libretto di lavoro, con un nome inventato, mettiamo le marche assicurative, così anche per l’amministrazione è tutto in regola.» Avrebbe pensato anche agli abiti, disse, e a molte altre piccole cose. Disse che occorreva un rasoio con le lamette, forse quello era più urgente, al mattino lui doveva essere sbarbato e a posto. Quello elettrico, spiegò, non andava bene perché faceva rumore, in un palazzo tutto uffici era sospetto sentire il ronzio di un rasoio elettrico.

E quando ogni particolare fu studiato e sistemato, Ernesto e la signorina Lasti ed Edoarda entrarono nell’ufficio accanto, e lui era sempre lì, dove lo avevano messo, seduto composto sulla sedia, il cappello di paglia sulle ginocchia, non aveva letto nessuna rivista, forse non si era spostato di un centimetro, divenuto quasi come un oggetto e non più creatura umana.

«Questa è la signorina Lasti. Adesso tu rimani qui con lei. Lei ti spiegherà tutto. Qui sei al sicuro, nessuno può venirti a cercare qui», ma guardandolo capiva dalla sua espressione che a lui non interessava di essere al sicuro o no, gli sorrideva con gli occhi, grato, con simpatia, ma era come non ascoltasse le sue parole. «Domattina io torno qui, questo è il mio ufficio e tu sei uno dei miei impiegati. Cerca di riposare e di non pensare a niente, la signorina Lasti ha anche le medicine che ti ha dato il cardiologo e te le darà quando le devi prendere. Intanto, in questi giorni, vedremo anche con l’avvocato, tu non hai fatto niente di grave, non aver paura, devi solo cercare di star bene.»

Lui fece cenno col capo di sì, diceva sempre di sì, aveva il volto lucido di sudore, tutti avevano il volto sudato, faceva terribilmente caldo lì dentro.

«Allora noi andiamo», gli disse ancora Ernesto. Gli mise una mano sulla spalla, «torniamo domattina, ma qualunque cosa occorresse c’è la signorina Lasti che può telefonarmi, anche di notte.»

Lui ancora fece cenno di sì, grato, riconoscente, e non si alzò, non sapeva che bisognava alzarsi quando degli amici si accomiatano da noi, o non se lo ricordava, o era stanco e l’ultima immagine che ebbero di lui fu quella: messo, più che seduto, su una sedia, dimenticato lì, quasi, immerso tutto in un suo mondo molto lontano, ormai troppo lontano da quello di tutti gli altri uomini.

La signorina Lasti li accompagnò alla porta, aveva una espressione quasi felice, fervorosa. In ascensore Edoarda si mise a piangere, non riusciva a frenarsi, e allora Ernesto quando furono arrivati a pianterreno schiacciò ancora un bottone, quello dell’ultimo piano, le portine si richiusero e l’ascensore salì veloce e silenzioso.

«Perché sta sempre così fermo e non dice più niente?» disse Edoarda e il fazzoletto era troppo piccolo per tutte quelle lacrime e tutto il sudore del viso. E non piangeva soltanto perché quel ragazzo stava sempre così immobile e non parlava più, piangeva anche perché Ernesto era così buono, era abituata da anni a sentirlo cattivo, peggio che cattivo, quasi sprezzante, raggelante, e adesso era così generoso, così, lo sentiva, trepido verso di lei.

«Lo sai anche tu perché», le disse Ernesto. «Gli hanno ucciso la ragazza, se l’è portata morta per centinaia di chilometri in auto, si sente rovinato e finito, ma è giovane e gli passerà presto.»

Lei scosse il capo, non si sentiva sicura che sarebbe stato così, e non sentiva sicuro neppure lui, anche se lui lo diceva. L’ascensore si fermò di nuovo a pianterreno e lei non si era ancora calmata, ma l’auto era quasi davanti alla porta e lui ce la condusse in fretta.

«Andiamo a mangiare qualche cosa, anche se non ne hai voglia», le disse. La portò al ristorante vicino a piazza Cavour dove si erano visti l’ultima volta, insieme con zia Fragola e tutti gli amici. Il giardino pieno di tavole apparecchiate era deserto, i milanesi non restavano in città con quel caldo, i camerieri erano seduti tutti insieme a un tavolo a chiacchierare, e tutti insieme si alzarono appena li videro.

Dopo aver ordinato, Ernesto tentò di farla ridere. «Abbiamo un bel coraggio. Lasciamo sola la Lasti in ufficio con un giovane rapinatore. Se domattina la troviamo strangolata, sarà da piangere.» Ma lei non rise, e anche a lui dispiacque di averlo detto, sapevano tutti e due che non era un rapinatore, che non era più niente, che sembrava ancora umano e vivo, ma non lo era più.

Allora le disse: «Beviamo un whisky, poi ti accompagno a casa». Era la prima sera, la prima volta da quando si conoscevano, e adesso erano anni, che potevano stare insieme senza l’assillo della sorella di lui. La prima sera che egli era libero completamente di sé. Quante volte, per vedere Edoarda aveva dovuto inventare con la sorella delle scuse e stare con lei sempre con l’ansia e il fastidio di essere scoperto e tormentato dalla sorella. E adesso che tutto questo non c’era più, che era libero, c’era qualche altra cosa. Proprio quella sera sarebbero stati divisi, lei a casa sua, e lui in un albergo: Edoarda quella sera non era sua. E non era neppure lì. Apparentemente era soltanto sconvolta, commossa, angosciata per quel ragazzo, ma egli la conosceva troppo bene e sentiva che c’era anche qualche cosa di più. Per questo le aveva detto: «Ti accompagno a casa». Se non le avesse detto nulla, lei l’avrebbe seguito, a casa o in albergo, dovunque, docile, ma infelice e assente.

E l’accompagnò a casa e lei aveva compreso e sulla porta gli disse: «Scusami, Ernesto».

«Cerca di dormire, se no ti viene una brutta faccia», le disse gentile. Aspettò che lei richiudesse il portone alle sue spalle, poi risalì in macchina.

Cercò un albergo, ce n’era uno di lusso vicino al suo ufficio e finì per scegliere quello, anche se non gli piacevano quegli ambienti dove occorrevano tre persone per servire un whisky con un cubetto di ghiaccio, e al terzo whisky smise e dal bar andò in camera, più solo e più lucido che mai. La mancanza di Edoarda era un poco come la mancanza d’aria, e non era tanto una mancanza fisica, ma una sensazione angosciosa di stare per perderla, come se lei stesse salendo su un treno, su un aereo, per un definitivo viaggio.

Mentre faceva la doccia per rimettersi dallo stordimento del troppo whisky bevuto, vide il telefono vicino, oltre il violento getto d’acqua fredda che si lasciava piovere addosso. Si spostò un momento dal getto, staccò il ricevitore: «Mi chiami questo numero», e dette il numero del suo ufficio. Riappese il ricevitore, restò sotto la doccia, pochi secondi, poi il telefono squillò. La signorina Lasti era già all’apparecchio.

«Come va?» le chiese.

«Bene. Dorme. Ha mangiato due toasts e bevuto molta birra, aveva sete. Gliel’ho lasciata bere.»

«Ha detto qualche cosa?» ma previde la risposta.

«No, non ha mai parlato», disse la signorina Lasti. «Accennava solo di sì col capo.»

«Adesso vada a riposare anche lei», le disse, era già molto tardi.

«Sì, grazie dottore.»

Ma dal tono come la signorina Lasti lo disse, capì che non si sarebbe messa a dormire per niente. Era il «sì, dottore» di quando intendeva no. Probabilmente la Lasti si sarebbe al massimo assopita su una poltrona e ogni tanto sarebbe andata a vedere se il ragazzo dormiva, se stava bene.

«Allora faccia come vuole lei», le disse brusco e commosso, «se c’è bisogno di qualche cosa mi telefoni a questo albergo», disse il nome dell’albergo e riattaccò. Poi riaprì la doccia e stette ancora sotto il getto, finché non ebbe freddo. Si asciugò, andò in camera rabbrividendo per l’aria condizionata troppo fredda, dalla valigia tirò fuori l’unico pigiama che si era portato, se lo mise. Quasi batteva i denti, e aveva voglia di ridere perché certo era l’unico in tutta Milano ad avere così freddo. Spense il condizionatore d’aria e aprì la finestra, l’ondata di aria calda gli dette piacere. Si affacciò alla finestra come una vecchia zitella, e in fondo era così, e guardò per la strada piena solo di macchine parcheggiate. Poi non resistette e andò al telefono che era vicino al letto, chiese il numero di Edoarda. Lei rispose subito, aveva il telefono vicino al letto; aveva fatto mettere la derivazione da quella volta che la sorella aveva telefonato in piena notte, e lui aveva dovuto lasciarla e alzarsi per andare in anticamera a risponderle.

«Scusa, dormivi?» Lei disse di no, e non era la voce calda delle altre volte, quando si telefonavano. «Ho parlato adesso con la Lasti, va tutto bene.» Le spiegò preciso: «Adesso dorme, ha mangiato due toasts e bevuto della birra. Qualunque cosa ci fosse, la Lasti mi telefona, stai tranquilla».

«Grazie, Ernesto, grazie.» La voce si scaldò un poco.

Le disse il nome dell’albergo in cui si trovava e il numero di telefono. «Cerca di dormire, domattina andiamo a vederlo.» Cioè andiamo a vedere lui, quel ragazzo. Chiusa la comunicazione si accorse che stava annegando nel caldo, nel sudore, e nella solitudine. Andò a chiudere la finestra, riaprì il condizionatore, spense la luce e si distese sul letto.

Come tutte le altre mattine udì il fruscio dei passi della signorina Lasti e allora chiuse gli occhi, come dormisse e avesse dormito tutta la notte. Poi la porta si aprì senza rumore, udì la signorina Lasti attraversare al buio l’ufficio e il sordo stridore delle tapparelle sollevate. Non entrò nessuna luce, le giornate verso la fine di agosto si erano accorciate rapidamente, era appena l’alba e il cielo era di un chiaro senza vita. Allora aprì gli occhi, come se si svegliasse in quel momento.

La signorina Lasti aveva un bicchiere di acqua minerale in mano e un tubetto di pastiglie. Levò una pastiglia dal tubetto e la mise nel bicchiere. «Ecco», disse semplicemente.

Lui si sollevò un poco per bere, aveva un bellissimo pigiama rosso scurissimo, glielo aveva preso Edoarda, non aveva mai avuto pigiama, neppure suo padre, che andava a letto con la canottiera che portava tutto il giorno e le mutandine corte, e così pure aveva fatto lui anche se aveva sentito parlare di pigiama, e ne aveva visto uno di Innocenzo.

«Ha dormito bene?»

Accennò di sì, non poteva spiegare che, sì, dormiva, ma non era un dormire, era un modo di pensare a Simona, diverso da come la pensava di giorno, un modo fluttuante: di notte, in quello che si poteva anche chiamare sonno, Simona fluttuava intorno a lui, era come vivere sott’acqua vicino a lei, fluttuavano i capelli di lei, lei si sedeva sui gradini della chiesa in mezzo ai grattacieli, e anche la chiesa era sott’acqua e fluttuava insieme con loro; fluttuava in un verdastro colore sottomarino, tutto il quartiere, come fosse sommerso; fluttuavano, quasi contorcendosi, le strade, fluttuavano le insegne luminose, soprattutto quella del garage di Fergoni, e Innocenzo, come un enorme polipo, stava sulla porta del garage e i suoi tentacoli li raggiungevano, uno afferrava Simona, allora lui rabbioso si lanciava, fluttuando, verso il polipo, ma non arrivava a tempo e vedeva Simona scomparire nella cavernosa fessura della bocca del polipo, e allora si svegliava sussultando, respirando roco, senza capire dove era in tutto quel buio.

Era lungo e inutile, e inutile spiegare tutto questo, era molto più semplice dire di sì, che aveva dormito bene.

La signorina Lasti se ne andò. Egli ora sapeva quello che doveva fare. Lo faceva da quasi un mese, con regolarità e docilità. Si alzò. Davanti al divano letto c’era una scrivania, in un cassetto della scrivania c’era una busta di pelle con dentro il sapone, il dentifricio, lo spazzolino, le forbicine e la spazzola per capelli. In tutto quel tempo i capelli erano abbastanza ricresciuti, gli stavano diritti sulla testa, come spilli su un puntaspilli e a Simona non sarebbe piaciuto per niente, a Simona non piacevano i suoi capelli, né lunghi né corti.

Andò nella toilette degli impiegati attraverso il corridoio dove la signorina Lasti aveva acceso la luce. Era curioso quell’uomo in pigiama rosso per un corridoio pieno di uffici: dalle porte aperte si vedevano scrivanie, telefoni, tavoli da disegno, schedari metallici e manifesti pubblicitari appesi alle pareti. Lui si fermava qualche mattina a guardarne uno, quello di una ragazza senza vestiti nascosta dietro un enorme biscotto che ripeteva, nella forma, le sue curve. Il biscotto si chiamava Lady Godiva, lui non comprendeva l’allusione, ma anche se l’avesse afferrata non lo avrebbe interessato. Guardava il manifesto perché dietro la donna nuda c’era un’auto che sembrava proprio l’Alfa che lui e Simona avevano preso al garage di Fergoni, aveva lo stesso colore, le stesse proporzioni e allora gli sembrava ancora di star seduto, lì, al volante dell’Alfa, con vicino Simona morta, e dopo qualche istante smetteva di guardare il cartellone e andava in fondo al corridoio dove era la toilette e posava la borsa di pelle su uno dei due lavabi. Lui non lo sapeva, ma la signorina Lasti la sera tardi, per lui, puliva diligentemente quei lavabi che al mattino sapevano ancora di detersivo, un buon profumo di fresco e di pulito.

Anche quel mattino, come sempre, levò dalla busta di pelle il rasoio a lamette che gli aveva dato Ernesto. Era di metallo dorato ed era regolabile, lui solo dopo diversi giorni aveva letto le istruzioni. Il primo giorno, il primo mattino, che si era ritrovato solo in quella toilette e aveva scoperto che nella busta di pelle c’era un rasoio e una scatola di lamette, non si era interessato alle istruzioni. Tutta la notte aveva tranquillamente, quietamente pensato a come trovare un oggetto col quale tagliarsi le vene. Negli uffici non si trovano oggetti molto taglienti; aveva visto un paio di grandi forbici in un cassetto e aveva pensato di adoperare quelle. Ma naturalmente, ora che aveva un intero pacchetto di lamette da barba, sarebbe stato molto più rapido e sicuro. Ne aveva scartata una dalla bustina, si era guardato il polso: era dove sentiva battere che doveva tagliare, tutta la notte aveva studiato come fare, e non aveva nessuna paura di farlo, era anzi la sua unica speranza, non essere più vivo ora che Simona era morta.

Poi aveva capito che non poteva farlo lì, sarebbe stato troppo danno per i suoi amici, troppo dolore e scandalo per la signorina Lasti, per il signor Ernesto, per la signorina Edoarda. Era timido e riguardoso, anche sul punto di morire, anche quasi già morto. Bisognava che andasse a morire lontano da lì, dove non avrebbe dato disturbo proprio a quelle persone che volevano fare tanto per lui e lui non aveva la forza di spiegare che Simona era morta e che per lui non c’era più niente.

Così, da quella volta, aveva tenuto due lamette nascoste nel taschino piccolo dei calzoni e la notte quando era solo con tutto il suo buio mondo, aveva pensato come poteva andar fuori di lì. Non lo lasciavano uscire, verso le nove la signorina Lasti lo portava nel suo ufficio e gli dava un lavoro da fare. Erano lavori facili che gli piacevano, li aveva imparati subito. Quello che gli piaceva di più era leggere le riviste di pubblicità e con una matita rossa sottolineare certe parole sconosciute che la signorina Lasti gli aveva insegnato, polistirolo, allumina, marketing. Gli altri impiegati entravano raramente nell’ufficio. Una volta era entrata una ragazza mentre la signorina Lasti non c’era e gli aveva detto: «Buongiorno». Basta. Non aveva più visto nessuno. Sentiva però i disegnatori e gli impiegati quando passavano per il corridoio, arrivando al lavoro o uscendo. Tutto il giorno stava lì, con la signorina Lasti, che cercava di farlo parlare, gli chiedeva della madre, del padre, e allora lui rispondeva solo sì o no, ma con molta gentilezza, perché lei non pensasse che non voleva risponderle. E così tutto il giorno; lui non soffriva a stare tanto chiuso, isolato, ormai, anche se non lo diceva alla signorina Lasti, qualunque posto era uguale per lui, ugualmente inutile. Voleva soltanto andar via per essere libero di morire senza fare danno a nessuno.

8.

«Comincia a prendere tutto quello che puoi e che ti piace. Se c’è qualcuno che ti va, e allora vai con questo qualcuno senza pensare troppo, senza farti troppi scrupoli degli Ernesti che ti lasci indietro, c’è sempre qualcuno che rimane indietro, Ernesto, Giovanni o Filippo che sia. E adesso ti lascio. Cercherò di sapere in questi giorni che cosa è successo del nostro giovane amico, conosco uno nella polizia che forse può aiutarmi a saperlo. Non credo che si uccida, lo desidera, ma non si ucciderà. Domani o dopo sapremo qualche cosa e verrò subito a dirtelo. Ciao.»

Stava per alzarsi, ma lei si aggrappò alle sue spalle. C’erano molti modi di dichiarare il proprio amore a una donna, Ernesto aveva usato il suo, freddo, puntiglioso, pungente. Da tanti anni aspettava da lui uno slancio così, ed ecco, era avvenuto.

«Non te ne andare», gli disse. Non piangeva, se non avesse sentito sempre in gola l’angoscia per quel ragazzo, se non avesse avuto sempre, e ora più vivida che mai, l’immagine di lui nella mente, sarebbe stata felice.

«Mi piacerebbe molto restare», disse Ernesto. La teneva appena, senza stringerla, ed era uno sforzo violento quello di non stringerla, «ma è meglio che tu rimanga sola. Da soli si vede meglio la verità. Torno domattina.»

Lei rimase ancora un poco stretta a lui, poi lo lasciò. La carezza che le dette sul viso fu più forte di qualunque dolcezza lui le avesse data in tutti gli anni passati. Quando richiuse la porta e restò sola, quella dolcezza le rimase addosso come una veste aderente, insieme con l’immagine del ragazzo che voleva morire e portava questa volontà negli occhi, come una luce.

Non sapeva che strada fosse, né dove portasse, aveva solo guidato l’auto il più lontano possibile dai suoi due amici. Poi si accorse che aveva già percorso quella strada con Simona morta vicino. Andò avanti. Ecco, quella traversa, poco più di un sentiero che tagliava i campi grassi di sole, ora in ombra per i gelsi folti. Si fermò di colpo, scese, guardò il sentiero. Era lì che si era fermato un tempo, era lì che aveva preso Simona morta tra le braccia e l’aveva messa nel baule e dopo aver chiuso il baule aveva capito che Simona era morta e che stava lì, sotto il coperchio del baule. Era lì che si era messo a urlare come un cane, finché un cane, poi, aveva cominciato a latrare furioso.

Risalì in macchina, voleva andare ancora avanti, era un modo di stare con Simona.

Poi incontrò le mura del grande castello, così grande che c’era un paese dentro. Rallentò, sentendo che si era fermato in quel paese, in qualche posto sullo stradone, e aveva bevuto della birra, aveva chiesto che paese fosse e dove poteva comperare delle coperte. Ecco il caffè, lo riconobbe come fosse stato casa sua; era deserto come quella volta, ma non c’era un uomo, nell’interno fresco e quasi buio, c’era una vecchia.

«Una birra», disse alla vecchia, non aveva sete, ma era come vivere ancora un poco con Simona. Poi risalì in macchina, la strada riprese a cantare davanti a lui la sua nota canzone. Ecco il grande cartello: Padova. A Padova aveva comperato le coperte dei colori che piacevano a Simona, giallo e celeste. Ritrovò ogni strada, era così semplice, sembrava che l’auto andasse da sola, si fermò davanti al negozio dove aveva comperato le coperte, rimase al volante e riudì la voce tintinnante della commessa che gli diceva: «Coperte di lana non ne abbiamo», e poi: «Ma è tessuto per le mantovane, per i tendaggi, non sono coperte». Era come stare un poco con Simona, così, anche morta, ma con lei.

L’auto continuò ad andare da sola, come fosse la stessa auto di allora, e il tempo di allora. Ecco il distributore di benzina dove aveva fatto rifornimento e dove il milite della polizia stradale gli aveva chiesto i documenti. Si fermò e solo allora si accorse che l’indicatore di benzina segnava zero. Ancora un chilometro o due e l’auto si sarebbe fermata. Rifletté su questa coincidenza, mentre il giovanotto in tuta, lo stesso giovanotto dell’altra volta, si avvicinava alla sua auto. Simona non voleva che si fermasse, voleva andare avanti. Strinse i pugni intorno al volante. Che cosa significava «Simona non voleva»? Simona non era più niente, non poteva né volere né non volere, semplicemente non esisteva più.

«Super?» domandò per la seconda volta il giovanotto affacciato allo sportello, e solo allora lui l’udì.

«Sì, il pieno.»

Levò il portafoglio dalla tasca della giacca. Gli avevano dato tutto, i suoi amici, anche il portafoglio coi soldi dentro, e perfino una penna stilografica che non aveva mai adoperata e perfino il fazzoletto grigio scuro di cui veniva fuori solo un orlo dal taschino: era un giovane impiegato serio, l’espressione quasi severa per la magrezza, coi polsini della camicia che uscivano dalla giacca; era elegante, non il teppista con la vistosa camicia a colori dell’altra volta.

Il giovanotto in tuta prese i soldi, gli dette il resto: «Grazie, signore», lo guardò mentre partiva, gli sembrava di riconoscerlo, di averlo già visto una volta, poi andò a servire un altro che era venuto a far benzina in quel momento.

Lui continuò a lasciare che l’auto andasse dove voleva: adesso sapeva dove andava, fino in fondo alla lunga strada di quella volta: al mare.

L’auto si fermò come da sola in uno slargo dello stradone davanti al mare. Riconobbe la spiaggia, in fondo a sinistra vi erano le cabine colorate, gli ombrelloni, ma adesso erano pochi perché il sole stava tramontando, a destra vi era la pineta incolta, le basse dune coperte di ciuffi verdi.

Prima di scendere dall’auto si toccò ancora il taschino piccolo dei calzoni, le lamette c’erano. Questo era il posto giusto. Attraversò la spiaggia, vuota, era già tardi, poi in quel punto non vi erano cabine o bar, da molto lontano si udiva un juke-box che suonava qualche cosa, ma non arrivava il motivo, il vento lo sfilacciava e lo rendeva incomprensibile.

E dove era andata la conchiglia che aveva raccolto quella volta e aveva tenuto tanto tempo stretta in mano? Si era anche tagliato, ricordava il sangue nel palmo della mano. Continuò a camminare lungo la riva, verso la parte più solitaria della spiaggia, e adesso cercava solo un posto dove nascondersi, guardando nell’interno, verso la pineta, qualche punto più folto. Occorre tempo anche per morire, non voleva essere salvato; un amico di suo padre, infermiere all’ospedale, aveva raccontato una sera che ne salvavano tanti, c’erano tanti che volevano morire, ma loro li salvavano. Fra poco non ci sarebbe stato più sole, poi sarebbe venuto il buio, e quello sarebbe stato il momento. Nessuno avrebbe potuto salvarlo.

Si mise a sedere sulla sabbia ad attendere il tramonto. Gli sembrava di riconoscere quella sabbia granello per granello. Il mare, colpito di striscio dagli ultimi raggi di sole, aveva all’orizzonte un dolce colore di miele che in pochi minuti si spense e divenne di un celestino grigio: il sole era tramontato.

Allora cominciò a rimboccarsi il lungo, doppio, elegante polsino della camicia, quello sinistro, così con la destra poteva tagliare con più precisione. Aveva già visto che alle spalle c’era una piccola macchia di bassi e fitti pini dove nessuno, specialmente a quell’ora, sarebbe venuto a cercarlo. Quello era il mare; se Simona l’avesse visto sarebbe stato tutto diverso, allora gli sarebbe piaciuto tenere quegli abiti, così a posto, puliti, eleganti, andare ogni mattina in ufficio, come volevano i suoi amici, ma Simona non c’era più, e così niente aveva più senso. Il mare continuava a cambiare colore di istante in istante nel rapido crepuscolo di fine estate, e voleva vederlo ancora un poco. Poi sentì qualche cosa che lo sfiorava alle spalle, forse era il vento e allora si volse, e udì anche la voce della bambina che ripeteva, forse da un po’, ma lui non l’aveva udita, la stessa monotona parola.

«Signore, signore, signore, signore.»

Aveva un costumino rosso, con le bretelline incrociate sulla schiena dove pendeva la lunga esile coda dei capelli biondi. Piangeva, ma non forte, forse era da molto che piangeva, e quando lui la guardò cominciò a ripetere molte volte un’altra parola: «Mamma, mamma, mamma, mamma». Lui la guardava senza capire. Voleva solo alzarsi, raggiungere la macchia di pini, restare solo. Poi cominciò a capire. La bambina gli si appoggiava addosso, un braccino sulla sua spalla e gli sembrò di sentirla tremare, non c’era più sole, il vento aumentava, e in costume da bagno la piccola doveva aver freddo.

«Dov’è la mamma?» le disse.

Lei lo guardò come non avesse capito, forse non aveva ancora tre anni. «Mamma, mamma, mamma», ripetè.

Continuò a guardarla. Capiva. La bambina si era allontanata dai genitori e si era perduta. Senza saperlo le sorrise, le disse ancora: «Dov’è la mamma?»

La bambina indicò il mare, verso il largo. Non aveva capito, o rispondeva a caso, troppo piccola per ricordare.

«Come ti chiami?» le chiese.

Gli occhi pieni di lacrime della bambina gli sorrisero, la voce disse qualche cosa che lui non capì bene o non volle capire. Lei era felice di far vedere che sapeva il suo nome.

«Come ti chiami?» lui chiese ancora.

Allora lei ripeté il suo nome più forte e più chiaro: «Simona», disse. Lo disse con la s un po’ forte, strisciante, come quando qualcuno dice di far silenzio.

Veniva sempre più buio. Lentamente egli si volse tutto verso la bambina e lentamente si mise in ginocchio, per rimanere accucciato, poco più alto della bambina.

«Simona», disse semplicemente.

«Sssssimona», disse la bambina. Piaceva anche a lei quel nome, molto.

«Simona», disse ancora lui. La guardava, non ricordava più come fosse stata Simona da piccola, quando anche lui era bambino, ma forse era stata così, pressappoco così.

«Ho ffffreddo io, Simona», lei disse, anche la ƒ era prolungata, cantilenante, forse era veneta.

«Simona», lui disse ancora, era un nome che veniva da lontano, che aveva le radici in lui, poi un istante dopo capì che la bambina aveva detto che aveva freddo. Si tolse la giacca. Gli occhi della bambina erano di uno scuro dolcissimo, continuavano a fissarlo come lui la fissava, con dolcissima fiducia, come lo avesse sempre conosciuto; avvolse la bambina nella giacca e la bambina si mise a ridere.

«È tanto granga», disse, voleva dire che era molto grande, la giacca.

Anche lui sorrise, non lo sapeva, né si sforzava di sorridere, soltanto riusciva a sorridere. «Adesso ti porto dalla mamma.» Stette ancora un attimo in ginocchio davanti a lei, davanti a Simona, poi si alzò e prese la bambina tra le braccia. «Andiamo dalla mamma.»

La bambina si accomodò tra le braccia, al caldo della giacca, come in un’amaca.

«Mamma», disse. Era stanca. Con un bastone aveva cominciato a fare una riga sulla sabbia, camminava allontanandosi sempre più dall’ombrellone dove c’erano mamma e papà e il bastone faceva una bellissima riga nella sabbia, ma proprio tanto bella, e aveva voluto vedere dove finiva la riga; poi si era fermata perché aveva trovato un tacco di metallo, di uno zoccolo da donna. Lei non sapeva che era un tacco, aveva visto solo brillare quel metallo al sole, e i metalli che brillavano erano preziosi, come i braccialetti della mamma, come le posate d’argento a casa; ecco, doveva essere argento e quella doveva essere una posata che non conosceva, doveva farla vedere subito alla mamma. Poi aveva cambiato idea. Doveva nasconderla, la mamma le portava via quasi tutte le belle cose che lei trovava in terra. «No, non toccare, butta via, è sporco.» Bisognava nascondere quella posata d’argento, si era messa a correre finché non era stata tanto stanca e allora aveva sepolto la posata d’argento vicino a un cespuglio, lì la mamma non avrebbe saputo che cos’era nascosto. Poi si era accorta che stava facendo pipì e aveva chiamato mamma, perché la cambiasse, ma la mamma non aveva risposto, c’era tanto silenzio, escluso il rumore del mare e lei si era messa a cercare la mamma, ma non sapeva che più camminava, più si allontanava da lei. E non c’era nessuno, per molto tempo aveva camminato e non aveva veduto nessuno, poi, finalmente, aveva visto quel signore seduto sulla sabbia davanti al mare, ed era corsa da lui. E adesso quel signore la portava dalla mamma.

Lui, però, non sapeva dove portarla, andava lungo la riva tenendola in braccio, ma non sapeva dove andare, anzi, non voleva andare in nessun luogo, voleva continuare a camminare così, lungo la riva del mare con Simona bambina tra le braccia. Poi si fermò, perché lei aveva parlato. «Come?» le disse.

«La luna», disse Simona avvolta nella sua giacca. Stando così distesa sulle sue braccia vedeva la luna, non era ancora notte ma la luna era già chiara, alta nel cielo. Anche lui la guardò. Guardava la luna insieme con Simona. Quando Simona era viva e parlavano del mare, lo immaginavano sempre con tanto sole, non avevano mai parlato del mare con la luna. Ed era così bello, ora. Si fermò. Doveva portare quella bambina dalla mamma, la spiaggia adesso era completamente deserta, le luci di un bar lontano erano già accese. «Simona», disse.

«La luna granga», disse Simona.

«Simona», disse lui, «dov’è il tuo albergo?» Le spiegò meglio. «Dov’è la tua casa? Dove vai a fare la nanna?»

La bambina scosse subito il capo: «Io non voli fare nanna».

Inutile, troppo piccola, non capiva. Guardò il mare, era già chiaro di luna, ed era ancora chiaro di sole e così, con Simona tra le braccia, si sentì violentemente felice e per essere ancora più felice ripeté quel nome: «Simona».

E Simona stava quieta tra le sue braccia, tutta calda nella sua giacca, e gli sorrise. «Io non voli fare nanna, io voli mamma e pappìo», e pappìo voleva dire papà mio.

«Adesso ti porto dalla mamma.» Attraversò la spiaggia, raggiunse lo stradone e lo slargo dove aveva lasciato l’auto, mise la bambina vicino al posto di guida, poi si mise al volante vicino a lei. Si diresse verso il paese, per il lungomare. Le luci divennero più numerose, più intense, cominciavano tutti i bar, uno dopo l’altro, e alla fine del lungomare la fontana luminosa, con le luci colorate.

«Acqua luce», disse Simona, indicò col dito.

«Sì, Simona.»

Voltò a sinistra verso l’interno del paese, c’era un negozio dopo l’altro, tutti un’esplosione di luce, c’era tanta gente, anche in mezzo alla strada, doveva guidare piano.

«Musica», disse Simona, e indicò col dito: c’era un juke-box che urlava, una voce di donna urlava «Ti ho aspettato tutta la sera».

«Sì, Simona.» Più avanti c’era l’incrocio, col semaforo giallo che lampeggiava e sul bordo del marciapiede, maestosamente bianco, il vigile con un fischietto in mano, tenuto da una catenella appesa al bottone del taschino. Fermò l’auto proprio di fianco al vigile, gli fece un cenno con la mano; il vigile mise il viso davanti al finestrino, c’era molta gente, si sentiva molto rumore di voci, molto ticchettio di zoccoli e strascichio di sandali, e delle musiche lontane, diluite nell’aria come un profumo.

«Ho trovato questa bambina sulla spiaggia», disse al vigile, «si è sperduta e sa dire soltanto che si chiama Simona. Dove la posso portare?»

Il vigile guardò la bambina, quasi incartata nella grande giacca, guardò lui, si mise il fischietto nel taschino. «Deve essere quella che cercavano stasera», disse.

«Vengo con lei, la portiamo in Comune.» Salì di dietro e cominciò a indicare: «Vada a destra, adesso diritto, ecco, è dopo quella casa all’angolo, ecco, qui».

Lui fermò, spense il motore, scese, aprì lo sportello dall’altra parte e prese Simona tra le braccia. «Adesso viene la mamma», disse. Poi disse: «Simona».

Seguì il vigile nell’interno della villetta dove erano gli uffici del Comune, erano deserti, ma in una stanza vi erano altri due vigili vestiti di bianco e un signore in camicia celeste dalle maniche corte seduto dietro la scrivania.

«Hanno trovato la bambina», disse il vigile a quello con la camiciola celeste. «L’ha trovata il signore sulla spiaggia.»

In quell’ufficio, in mezzo a quella gente, Simona gli mise le braccia al collo. Lui le disse all’orecchio: «Simona».

«Ha il costume rosso? Si chiama Simona?» l’uomo dietro la scrivania si era alzato. «In due ore il padre avrà telefonato trenta volte.»

«Sì», disse lui, «ha il costume rosso, si chiama Simona.»

L’uomo dietro la scrivania si attaccò al telefono e formò il numero brontolando. «È il quinto smarrimento della giornata, perdono i figli come i bottoni delle mutande.»

I tre vigili risero e anche Simona, vedendoli ridere, si mise a ridere e allora anche lui, vedendo ridere Simona, sorrise, violentemente felice di averla ancora tra le braccia.

«Sì, sì, sì!» gridò l’uomo in camiciola celeste dentro il ricevitore, «cercate il dottor Vareto, è lì nel vostro albergo, ditegli che abbiamo trovato la sua bambina e che venga in Comune a prendersela, al comando dei vigili... L’ho capito che il dottor Vareto non c’è, è in giro a cercare la figlia, ma quando torna diteglielo, che l’abbiamo trovata, sì, sì, sanissima, buonanotte...» Sbatté il ricevitore sulla forcella. «Più si telefona da vicino e meno si sente. La metta in terra, quella bambina», disse a lui, «la metta in terra.» Era nervoso, con tutti quei turisti.

«No», disse lui. Solo dopo, dal silenzio di tutti quegli uomini, si accorse di avere detto «no» e di averlo detto duramente. «Sì», disse, «pesa un poco», non voleva che capissero che cos’era per lui Simona.

In piedi, Simona alzò il viso verso di lui. «Ho caldo io, Simona.» Si agitò per liberarsi dalla giacca.

Lui gliela tolse e mentre se la infilava vide che aveva ancora la manica della camicia, la sinistra, rimboccata, la guardò, al momento non ricordò il perché, poi la svolse, per abbottonarsi bene il polsino.

«Hai sete? Vuoi bere? Vuoi l’acqua? Vuoi il brun brun?» disse l’uomo dietro la scrivania. Era nervoso e scherzoso anche parlando con la bambina. «Hai fame, vuoi la pappa, vuoi gnam gnam?»

Un vigile aveva già portato un bicchiere d’acqua, ma Simona si avvicinò a lui, gli abbracciò una gamba. «In baccio, in baccio, io in baccio, Simona.» Lui la riprese in braccio. «Sì, Simona.»

«Le è capitata una bella storia», disse l’uomo in camiciola celeste, «adesso se la deve trastullare finché non arrivano i genitori. Si sieda, almeno.»

Sedette con Simona sulle ginocchia. «Adesso viene la mamma, Simona.»

«Mamma», disse Simona. Poi disse: «Io voli anche pappìo».

Gli uomini risero, a sentir dire pappìo. Lui disse: «Sì, anche pappìo, Simona».

«Io voli anche te», disse Simona. Stava giocando coi bottoni della sua giacca, con la cravatta, con la fibbia della cintura dei pantaloni.

Lui inghiottì. «Sì, anch’io.»

«Io voli anche te», ripeté Simona.

«Ha trovato un posto da balio, se cercava lavoro», rise nervoso l’uomo dietro la scrivania.

I vigili vestiti di bianco risero, avevano un capo spiritoso, violento, però si rideva spesso.

«Sì, anch’io, Simona», disse lui.

«Io voli anche te sulla bacca», era la barca.

«Sì, anch’io sulla barca.»

«Anche te con la palla.»

«Anch’io, sì, Simona, giochiamo con la palla», disse lui. Poi disse: «Domani».

«Domani», lei ripeté. Non capiva il concetto della parola «domani», lo ripeteva semplicemente. «Io voli anche te domani.» Forse pensava che «domani» fosse un gioco.

«Anch’io, domani.»

Poi la porta dell’ufficio sembrò esplodere, una donna e un uomo molto giovani quasi gli piombarono addosso, gli strapparono Simona, la donna si mise a piangere baciando la bambina, l’uomo, anche se abbronzato, era pallido.

«Dovete starci più attenti ai bambini», disse l’uomo dietro la scrivania alzandosi, «state male voi che siete i genitori e fate perdere un sacco di tempo alla gente.»

Lui restò seduto, guardava Simona in braccio alla mamma e Simona continuava a voltarsi verso di lui, anche se la mamma la stringeva forte.

«L’ha trovata questo signore», disse l’uomo con la camicia celeste.

Il padre di Simona gli tese la mano. «Grazie, grazie», anche la voce del giovane padre era pallida, sembrava che pappìo stesse per svenire. «Giovanni Vareto... lei non può immaginare come...»

Lui si alzò, si lasciò stringere la mano, no, non immaginava la sua gratitudine, non immaginava niente, stava solo col viso voltato verso Simona perché Simona tendeva le braccia verso di lui.

«Io, Simona, voli anche te.»

«Dove l’ha trovata?» domandava la madre.

«Sulla spiaggia, in fondo», disse lui.

«Poteva anche annegare», disse l’uomo dietro la scrivania, aveva preso una penna e un foglio di carta. «Per favore i nomi.»

«Io voli anche te sulla bacca.»

«Abbiamo voltato la testa e non c’era più», disse il padre, si mise a sedere, prima di cadere in terra svenuto.

«E se attraversava lo stradone e andava sotto una macchina?» disse implacabile l’uomo dietro la scrivania.

«Dovete starci attenti.» Si mise a scrivere il rapportino, il giorno tale, all’ora tale, una bambina figlia di e di, si era smarrita ed era stata ritrovata dal signor... «Per favore il suo nome.»

Lui si volse, disse il suo nome. Poi si volse verso Simona. «Anch’io sulla barca.»

«Sulla barca granga.»

«Sì, sulla barca granga», sorrise, «sulla barca grande.»

«Ricordatevi che se accade un’altra volta vi posso anche denunciare per mancata sorveglianza della prole», disse crudele l’uomo in camiciola celeste.

La bambina si divincolò tra le braccia della madre. «In baccio lui, in baccio lui», e si mise a piangere.

Lui era vicino alla porta, aveva salutato il padre e la madre e adesso andava via. Si fermò un momento, guardò Simona, poi aprì la porta.

La bambina si torse frenetica tra le braccia della madre, urlando come l’avessero picchiata. «No, no, cara, no, no», disse la madre, ma non riusciva a tenerla.

«Crederanno che qui sgozziamo i bambini», disse l’uomo dietro la scrivania.

«In baccio lui, in baccio lui, in baccio lui», urlava la bambina.

«Scusi, sa, scusi tanto, se la prende in braccio si calma», disse il padre.

«Sì, Simona», disse lui.

La madre gliela dette in braccio e lei si calmò subito, e lui tenne Simona tra le braccia, era una Simona piccola, rinata da poco, che voleva stare con lui, come l’altra Simona.

«Perché non viene con noi a bere qualche cosa?» disse il padre, stava riprendendosi.

«Io voli te», disse Simona, la teneva sulle braccia e lei lo stringeva al collo con le braccia.

«Non vuole venire a pranzo con noi?» disse la madre, le lacrime avevano sciolto un po’ della crema abbronzante sulle guance.

«Io voli te sulla barca granga.»

«Domani», disse lui.

«Domani», disse Simona.

«Domani», disse lui. «Grazie, signora, ma devo andare via», disse alla madre.

«Domani», disse Simona. Era una parola che le piaceva, doveva essere un gioco, un gioco che avrebbe fatto con lui, il gioco domani.

«Adesso vai con la mamma, Simona», disse. «Io domani vengo con te sulla barca grande», col viso sfiorò il viso di Simona, sentì il tepore della sua guancia e stando così, guancia contro guancia, la dette alla madre. «Adesso tu vai con la mamma e domani io vengo sulla barca grande con te», ripeté.

«Fai ciao», disse il padre. La bambina non fece ciao, disse invece: «Domani».

«Domani», disse lui. Disse piano, solo per sé: «Simona».

Domani sulla barca grande. Che cos’era una barca grande? Un battello? Uno yacht? Non lo sapeva, ma gli sarebbe piaciuto andare su una barca grande, con Simona. Riaprì la porta, uscì, fuori della villetta c’era un vigile bianchissimo, che stava accendendosi una sigaretta, attese paziente che finisse, poi l’avvicinò.

«I carabinieri», disse.

Dovette ripetere che cosa voleva, e poi spiegarsi meglio. Gli disse che aveva rubato dei soldi in un garage, che il padrone del garage aveva sparato alla sua ragazza, che era poi la ragazza che era stata trovata morta nel baule dell’Alfa, e che la polizia lo cercava, e quando fu nell’ufficio dei carabinieri accompagnato da quel vigile, dovette ripetere che aveva rubato in un garage e tutto il resto, e allora gli fecero tante domande, poi lo perquisirono, gli dissero di togliersi la cravatta, i lacci delle scarpe, l’orologio, la cintura dei pantaloni, e tutto ciò con cui poteva ferirsi e tentare di uccidersi, ma non si accorsero delle lamette che lui aveva nel taschino piccolo dei calzoni. Stavano per portarlo in cella con quelle lamette così che tutto, il levargli la cravatta, la cintura, i lacci delle scarpe, sarebbe stato inutile perché avrebbe potuto uccidersi ugualmente: se ne ricordò lui mentre lo portavano via.

«Ho anche queste», disse levandole, dal taschino. Non gli servivano più, non le voleva più, domani doveva andare da Simona, era il gioco domani, come per Simona bambina, solo un gioco, ma lo teneva vivo.

«Si è costituito ieri sera, ora puoi addormentarti senza bisogno di questa roba.»

Ernesto prese il tubetto del sonnifero che Edoarda stava aprendo quando lui era arrivato e lo buttò nel cassetto del comodino, richiudendolo di colpo. «L’ho saputo adesso da quel mio amico della polizia, volevo telefonartelo, ma in quel bar c’era la fila davanti al telefono e così sono venuto a dirtelo. Quella vestaglia ti sta male», la guardava freddamente, poi guardò l’orologio. «I colori scuri ti appiattiscono il viso. Domattina penso io a parlare con Tucher, adesso puoi stare tranquilla, se si è costituito è segno che ha ragionato, che vuole vivere. Potrai anche vederlo, forse Tucher riesce a ottenere la libertà provvisoria, chi sa. Mettiti giù e dormi. Ci telefoniamo. Io vado.»

Seduta sul letto, nella vestaglia blu che, lo aveva detto Ernesto, le appiattiva il viso, l’immagine del ragazzo le vibrò nel ricordo un’ultima volta e adesso, nel suo pensiero, lo vide che sorrideva, solo con gli occhi, si era costituito e voleva vivere, questo le bastava. L’immagine si spense e vide Ernesto, concreto e freddo, puntiglioso, eppure adorato.

«Non riuscirò a dormire, se non resti qui», gli disse, dolce e riconoscente.